法界境平等。上二直云所为平等，无量已下，正明为坚固乘佛智乘为本故也。
障有二种：初云离烦恼障；其心清净者，离于智障。
烦恼障者有三：四住异心之惑者而浮薄如皮，碍于真用，故云皮障也。二者肤障，恒沙之惑，曀理转深，未尽理原，故云肤障也。三者骨障，无明住地，大惑之本。曀理深极，故云骨障。
诸节使山皆已摧灭者，使乃尘沙，或云有十，亦可有三，皆能驱驰使人，名为使也。五地已还，断害伴使，不俱生烦恼，与心为伴也。六地、七地断于粗使，是即心之惑俱生烦恼也。八地已上，断于细使，俱生烦恼上品也。若依毗昙中，就三界四谛，明九十八使。欲界见谛，有三十二：苦谛下有十使，集谛有七，灭谛下有七，道谛下有八。修道中有四使，合有三十六使。色界见谛下有二十八，苦谛下有九，集谛下有六，灭谛下有六，道谛下有七。修道中有三，合有三十一使。无色界见谛下有二十八，苦谛下有九，集谛下有六，灭谛下有六，道谛下有七。修道中有三，合有三十一使。总三界五行为九十八使也。见苦断二十八，见集断十九，见灭断十九，见道断二十二。
若广辩其解惑位之高下，但诸大乘经，群籍无量；对机布教，根教千徒，阶位万品，难可备尽耳。
睹佛姿颜已下，总释上三睹应佛也。
所以者何者，所以有此三种得益者何？由如来大悲，旷劫善摄众生，禀化来久。故能平等行成，应物无方，断障遣使，入佛愿海，如涅槃经。何以故？如来恩重。三千虽多，恩重难报，义无异也。
各随本行，皆得出要者，要有五种：一入住位，出外凡之要；二入初地，出我见之要；三入六地，出有相之要；四入八地，出无相之要；五入佛地位，出生灭之要。要者，其也。要其远近，悉由如来惠光明故。若欲横对，要乃千徒耳。
乘解脱力入如来海者，有二义：一由具前三德，名乘解脱力；二者据众要为言，乘无垢解力入如来智海。故云于佛法门，悉得自在也。
列名叹德既在于上，从善海摩醯首罗天已下，讫海惠，第二明献供也。中有二种意：一料简有供、无供之别；二料简偈中叹佛数有增减。
初明有供、无供之别者，自下一十八众，皆有所赍，隐而不列；余有二十众者，明献供也。而供有二种，所谓财、法。财有内、外，法有理、教。此十大天王皆就所得法门说偈叹佛。即用叹佛显理，利益众生，称悦圣意，故称供也。如食怡悦神性，保安器度故也。
第二明偈中叹佛数有增减者，自下与偈诵前所得法门，明义对机，广略有别。初首罗二十行，果实十九偈，遍净二十二，光音二十偈，大梵十六行，自在二十偈，化乐二十二，兜率十六偈，夜摩十六行，帝释二十偈，日天二十二，月天十六偈，持国二十行，鸠槃二十偈，博叉二十行，毗沙十六偈，力士二十行，普贤二十偈，海惠十九行，诸王不说偈。偈既多少不同，颂上法门亦有广略。或一偈颂上一法门，或有二偈颂上一法门，或有三偈颂上一法门。虽初一王说偈，皆通颂诸王法门义也。
献法供者，非直以偈为是，上长行十法门中，各皆解佛功德，证佛所证，乘佛所乘，其德与普贤不异。今但云各叹所得法门者，欲彰法门无边，证人无限，是故各互举一相，岂无总持三世平等解也。
如总叹中以具总显：首罗天于法界虚空寂静方便光明法门而得自在。法界者，一切万法色心无作，善恶无记，若有若无，一切所为智知，皆为法界也。虚空寂静者，实智也；方便光明者，方便行也。于空有中生，智用自在，名法门也。法门者，宜以总容别，以总为门。今此唯以教能诠理，理能通解，解能通人，故为门也。自下诸门皆尔。
人法虽众，观献法供，并以叹佛应实二身及以往因三轮益物为宗。所以而名叹佛为献者，食以怡悦人情，保安器度为义。此感恩重，叹佛古今因果理趣，远悦圣心，保安法身器量，复令众生得见闻之益，即是供也。前叹众德时，从人向天；此叹佛德，从天向人。此中亦应有财供，经家略故不显。准下诸会，皆具财法，或欲倚互彰名耳。
就中十九番说偈：初首罗、果实、光音、毗沙，此四皆初叹法身，后二叹因也。其余遍净、化乐一十五天等，或显因在先，果在于后；或在初偈中三、四乃至七、八前显其因行，后还叹果也。首罗中初十八行叹果，后二行叹往因。初十八行中，前二行叹法身，次十六行叹应身。形教及净土，有所除得。
自下力士、普贤，虽疏中处分，依经二偈颂，上一章门，与上诸王无异也。力士得示现如来无量色像法门。外护内，毗偈有二十行。初有六行，叹佛身业；次有七行，叹口业；次有七行，众生见闻形教之益，兴供养也。普贤是此会禀说之主，成就十二种不可思议法门。初二为总，前句外化，后句自行。下十法门，释前二义。所谓出生，初对一句，释初外化也；诣诸佛所，释前能入自行也。菩萨诸地已下第二对，初句自行，示现已下释外化也。持诸佛土已下第三对，初句释自行，一切众中已下释外化。于一念中已下第四对，初句自行；分别者，外化也。其身以下第五对，初句自行；一切已下外化也。是十法门，皆具三业自利之物。五中，初具、不具相对，次因、果相对，三境、智相对，四一念以下劫与诸根依正相对，五身、智相对也。普贤偈有二十行，初一行叹佛依正，次半行叹僧宝充满，次半行叹法宝利物不思议，次九行重叹佛宝，次三行重叹法宝，次二行重叹僧宝，最后四行结佛、法二宝，略不结僧宝。
就海惠中有二：初长行，二说偈。长行中有三：初列佛坐庄严具，二列座中大众，三明献供。第二座中有三句：一者总列大众，二从其名曰已下别列十名，三从如是已下还总结。设诸供养已下，第三供献也。供有二种，初明财供不可称结；彼菩萨已下九句，即是第二献法供，亦名列得道之众，亦名叹德。皆叹自分三业行愿，自利之德。略不显利他也。故第九句云，是名供养诸佛也。叹德九句中有三分德：一始分德，二住分德，三满分德。清静者，自分德；于佛者，他分德；悉入者，教益也。此三为始。又得已下，住分功德。又得不可思议照明法门，自分功德；正住已下，共分功德。三世智地已下，满分功德。具足已下，满分中初句；无量功德已下，满中第二句；常行已下满中第三句。悉已具足已下，总结前九句也。大力法爱者，八地已上无功用行成，无相之爱，爱而不着也。常行法界，照万有也。毕竟空性者，照空也。空有解满，故云具足也。
偈有十九行，直作叹佛三业，平等益物。初一行，叹意业平等，次十二行，叹身业平等，后六行，叹口业平等。皆以利物为宗，即明三轮也。上来至此，同闻二义，成上生下。既在于上，即是证信序竟。
动地已下，第二明发起序也，亦名如来序，亦名经前序。经前何以而来？可有二意：一有机病，二由大慈。虽有机病，如来无慈，则不动地；诸王大众则不兴其念请，大众不集。何得显其果因行之义也。以佛慈悲，神力动地；动众情，故有念请，众集酬答。广显果因行利物也。
就中有三：一总列动数，二列数相，三列献供。总中复有其三：初显能动，二莲华已下列所动，三六种已下总列动数也。所谓已下别列数相：谓动、涌、震、吼、起、觉。一中有三：起、等起、等遍起，乃至于觉。一中有三，三六以为十八。
又令一切已下，第三明献供也。就中有二：初明财供，二从此世界中已下列得道人。亦名列法供也。以其证道称圣意故，名为献供。财供有二：一明此方供养，二一切十方已下列他方供养。各随其力者，随感多少也。
法供养中，复有其二：初十句明此方法供，二十方一切已下明他方法供。前此方之中，直作五对十句：初静乱相对，二忻厌相对，三怯勇相对，四证不证相对，五度未度相对。此等十句，皆叹自利行愿，隐于利他也。
卢舍那者，周名清静圆满智，与释迦一佛而异名。寄化主以彰品目，故曰卢舍那佛品。又云：毗庐为法，卢舍为报，释迦为应也。
自下明其正说。此品料简有二：一望宗远生起；二科文解义。远则有六，科文有三。六义者：一机法相对，二乐病相当，三意旨相顺，四二教相成，五伏本大解，六悲心故起。二科文解义者，就中有三周说法：从初已下至名号已来，一周略明因果以劝于时；第二从名号已下讫于十忍，第二周广明因果，以劝于时。第三从僧祗品已下讫于离世间品已下，明结劝修成，显前二宗，以益经时。若取法界，重显因果，许万举劝流通。初番中广果而略因，第二名号广因而略果，第三心王已下因果俱广。许是倚互彰义也。
法界重举者，不异前释，亦可得名广略四周说法，为于利钝耳。如大涅槃，通取陈如三周，因果无异也。自有异体因果，自有自体因果。然既云自体，宁有因果胜者？但体用互兴，无义不摄，德无不积，故因果殊致。与如佛性涅槃是自体因果，缘修方便，显真实体，为异体因果。如金矿炉冶，榖禾水土，皆有同异也。然所以先果后因者，劝于行人忻果行因故也。下广明因者，劝于行人因圆则果满也。若依品初科释，由是果未竟，净行已下，始显因门；心王已下，重显果门；性起已下，显果正因；法界已下，流通也。
就此品中有三分：一从初讫清净法轮已来，名序分；二从尔时普贤菩萨承佛神力已下，明正说真应圆果，以不思议为宗；三从乃往过去已下，显证流通也，亦云显圆果之因也。
初序分之中，凡有六番长行及偈，皆是发起义也。初长行及偈，明大众念请；第二长行及偈，直明放光，意在召众；第三长行及偈，正明集众；第四长行及偈，放眉间光，显现普贤于十方三业示于大众，堪是此会禀资之者；第五长行及偈，明奋迅菩萨领叹如来于十方界三轮益物也。第六长行及偈，明普贤入定受加之义也。
若准下诸会，皆有六义：一处所，二献供，三集众，四放光，五说偈，六入定。此中序分应有六义，与下相似而文小异者，以此念请一长行及偈，故有八番经文。其八者何？一上道场，即是其处也；二上显财法，即是献供也；三者动地；四明念请；五者放光；六者集众；七者说偈；八者入定。此品通序，如十地无异。此道场、献供、动地等，即与卢舍一品为通序，与下九会为序。而九会之中，复别有序、正、流通。如论释初地八分，前六为序；近与初地为序，遂通九地为序。而九地之中，复别为序、正、流通也。名号品中，文不具六者，处等不异于此也；不思议已下，不具六者，显前略后也。
然此之念请，由上动地、献供而起。起之所以，备如前释。就中有三：一从初已下，明其念请；二唯愿已下，请决之辞；三音中说十八行偈，叹佛功德。
就前念请之中，问有三十二句。大问有四：初之九句，问真极圆果；次九句，问应化法身；次十一句，问应化所被；后三句，问因行也。
初问佛地者，总问佛果一切功德安立如地也。亦可广生物善如佛地。妙法唯佛所知，故云境界也。大陀罗尼之极，故云持。顺益理周为行。无畏、三昧、自在已下，为佛胜等也。示现菩提已下，应道八相也。六根者，应身也。光明音声者，声光益物也。诸佛智海已下，就应化所及为问也。佛智海者，举智以明所知也。世界者，众生所依也。众生海者，语等正报也。法界方便海者，巧化之极也。佛海者，举主以明所化也。波罗蜜海者，化周彼岸也。法门海者，轨诰无方，皆为通化，故名法门。现八相等为化身海，亦可魔㝹魔身也。名号、寿量海者，如此名号品、寿命品说，真果圆妙，众圣所归，故先问焉。
有真必应，故次问应。有应必有所化，故次问化之所及也。此果真应，必有其因，故次问行也。因虽无量，略问于二。言一切菩萨所修海者，据满足因也；发大乘心者，据初心也。初心是难，故别问焉。亦以圆果由于因备，因备由于初心，故问然也。
下答中，先答真中九句，十世界海已下答应九句，即并答所被十句也。最后乃往已下，答因三句也。然则一部之始终皆答上疑。但后虽有诸菩萨重问，大旨多同于此。是以讫经，多是答前后问也。虽处异众殊，而见闻是同；共为一部，故得通答。亦可为于利根一周答。上根领解，中下之流由自未悟，是故诸菩萨等更须重问。问辞无别，答亦如前。如似涅槃，再周明常，亦复无妨。总别问答，并通任情也。所以供养具中复说偈问者，明上诸菩萨疑问情殷，故能感瑞。令供具之中，出自然音而请也。亦以疑念之门，唯可如来玄鋻；自余诸众，何容得知。故令供具表上疑问，普令大众渴仰圣答也。
偈有十八行。前六偈叹请，后十二行颂前大众疑念之事。偈中亦问三十二事，但与长行疑问中前后广略，名句小异，宗无二也。
从即于面门已下，八中第五。长行及偈，放光召集他方众也。中有二分：初明放光召众；二从佛神力已下，说偈叹佛。
初中四句：一云知初心；二光出所从；三列光之数相，有十种也。四列他方见此面门及齿间者，明教有总别也。所以面门及齿间者，表明多以言教为佛事也。如来佛事者，多以面门放光；涅槃口光者，止章断句也。
偈有十九行，中有二义：初十偈明赞佛德，后九偈劝敕听也。
从尔时莲华藏世界已下，第六长行及偈，明他方众集也。前直放光，遍照十方；此明因光新众集也。就中有二：初长行列十方新众因光来集；二光中说二十偈叹德。
初众集中有二：初明别列十方众集；二各有十亿已下，总结众集也，亦名叹德也。就一方中有八句：一列世界海名，二列佛刹名，三显佛号，四列菩萨，五为佛光开觉，六明菩萨眷属，七明献供，八随方就坐。十方皆尔也。
就第二结叹之中复有二：一从如是已下总结叹众集，并列财法供养眷属等；二明佛益物之方，九种教化已下是也。初化功之中总结上别：先列尘数世界海，次列菩萨，次列妙云，次列净光，次列菩提，次列其道，次列众生。此之八句，皆云尘数也。即是叹德不可思议事。
取九种法门教化者，始从凡夫，终于十地，是所化众生也。自下有九种化宜，六种对治，深浅难测，且复约位为九耳。就中大判为三：初三法门化地前，化内外凡夫也；次三法门化初地已上、七地已还，三忍位人也；后三法门，化八地已上、终于十地，二忍位人也。初三中，一法门在外凡之始，邪定聚人也；第二法门外凡之终，不定聚人也；第三法门内凡之位，三贤菩萨，正定聚人也。次三法门者，初一法门位在三地已还，信忍行人也；第二法门位在六地已还，顺忍行人也；第三法门位在七地，无生忍下品也。后三法门者，初一位在八地，第二位在九地，第三位在十地也。教门对机，理自万差，宁可复显，且寄大况，约之为九可以。是以具收也。
上云九种，是化仪方轨。自下六种对治，是第二受化者蒙利也。初功德能对治外凡众生也。第二功德能对治内凡夫人也。此之二句，总九句中初三化门，地前内外凡夫为二也。第三功能者对治六地已还，为声闻也。第四功能对治七地，为缘觉也。此二功能收前三忍菩萨，约之为二也。第五功能者对治八地、九地无生忍中上也。第六功能者对治十地大寂忍下品也。与佛同照，故云卢舍那佛愿性海中也。此二收上后三化门，以为二也。
若以实三乘者，回心在于初住，解时种种对治，释异于前。初治在外凡，第二在内凡，第三、第四并在内凡。此对治并在十住位中，亦可配在住行向也。第五对治在初地已上，终于七地。第六对治八地以上，终于十地。作此解时，无机不收，无药不授，何妨回小在于三坚也。若依此解，前释初略而后广也：前作二对治为略，地上分四为广也。今解，地前作四对治名前广，地上作二名后略也。虽复六句广略不同，以解惑往判，大宗有二：以下下之智，断上上之惑；以上上之智，除下下之惑。若论其起，始微终着，善恶具有。论其断也，始粗终细，亦通善恶耳。且据始终起尽而辩，中间对治缚脱，不可具论。缚解之意，略显于上也。
第二光中说偈，偈有廿行。中有二义：初有一十二偈，明功行满足；次有八行，明神力普遍微尘毛孔中也。
从尔时世尊欲令一切菩萨大众已下，即是序中第七显现普贤身相，堪为此会禀说之人也。依下诸会，即是序中第七，说偈叹佛也。中间虽有二菩萨说三长行，即上处偈也。最后四天下一长行者，结众集也。
初中有二：一长行，二说偈。长行中有五句：一明所为；二明放光，即是光之体相；三光所及处；四现一大莲华；五现一大菩萨。若依此品，上已有放光集众竟，此中更放眉间光者，欲加示普贤，显中道义也。显现普贤收光足下者，表明至极之道，可传于下也。第二说偈叹佛，偈有六行，皆叹如来二身，于十方界中现不思议益物也。
从尔时师子炎光奋迅音已下，明说偈叹佛也，亦云领于十方三业益物也。依下诸会，即是偈赞之中第二番说偈也。偈有十七行：前三，五言；后十四，七言也。五七虽殊，并叹如来十方界说普贤行三业利物耳。
从尔时普贤于如来前坐莲华藏师子坐已下，第八普贤入定也。就中有二：初长行，后二十行偈颂。
长行有二：一明入定，入三昧分是也；二释入定，即加分是也。
初入定中有二：一入定并列三昧名如来净藏；二列三昧照境，乃至一切佛刹亦同于此。
就加分中有三：初加之相。所谓已下加之所为；与智已下正三业加；普贤菩萨入此三昧已下，显十如来示现三业，此将加相也。二，所谓已下有十句，明加之所为，亦名入定所为也。第三与智已下，正明加分也。就前加相之中，内外因缘，有二子句：初云三业加相卢舍本愿第一句，通前三业皆是外援句也。又汝已下第二句，内因也。内外因缘有二句也。若不取三业时，但有内外二句也。就加所为中有十句：前四句外化，次四句自行，后两句通化方轨。就正加之中应有三业，略无初口业也。第二意加之中有十一句：前五句加世智，次二句加第一义谛智，后四加化众生智也。摩顶已下第三身加也。
第二偈颂中有二十行：初十一偈叹普贤三业遍一切处益物；后九偈请说法也。
如是四天已下第三结上也。
从尔时普贤已下，是大段第二正说文也，亦是品中第二，二正说。有二种释。一者直作六分：第一举十智明圆极妙果，以不思议为宗；第二应用处所，寄应以显真也；三名号无边；四明说法无边；五光觉土田，众生无边；六明住复显理。此并是果道也。
复有一解，犹是正宗之说。一往有二：一者五句领问辞，二者答上问也。五句者：一领依报，二领正报，三依正合领，四领根性。此四是领上十句所被及因中三也。五云三世诸佛者，领上二九十八句真应问。告言已，答问也。就中有二：一明十智，略显真果。即远答上问真中九句，亦云举显用也。二就十世界海已下，广明应用处所，寄土以显应也。应用义边，即答上应中九句及所被十句处所也。
乃往已下，答因中三句。十世界海者，寄土显应，寄应显真，亦云举用显体也。就答初真中有七：一明照境十智，以表真身也；第二出定；三明列得道人；四列地动；五列献供；六如来毛头光明说偈十四行，并叹三业遍一切处；七普贤说二十行偈重显前旨。依下论释：上云序分，入定为三昧分，三业为加分。普告菩萨大众已下即是本分。前定后偈中已有请分。初明真中有十句智，皆从境为名。成败是境；智是真解；假言相相对，岂有境智也。寄言以显无言，寄对以彰无对。十句消文如疏。如是皆不可思议者，非下情所测，故云承佛神力；举十智可以知万，故云具足演说。亦得云道具足，在下十世界海显。依下诸会，皆初叹人法。此始举真智者，标果行因也，即是显真耳。
从彼三昧起者，上已出定告众，叹说十智竟。此云始起者，以真智理深，重入故出也，亦可经说之前后也。
时彼已下，第三列得道之人。中有二：初总别三昧海，列此方得道人；一切世界已下列他方得道人。如来毛头说十四偈者，叹普贤三业无边十方益物也。文言本愿底者，如卢舍那本所愿时，三聚大戒尽虚空遍法界，故云愿底。普贤身相犹如虚空遍法界，故云愿底。普贤身相，犹如虚空者，等法性也。依于如如，不依佛国者，上如理如，下如智如，言智会理如，智体亦如。明法身依于真如之智，智是妙本也。不依佛国，国是化迹也。依于如如者，叹真身也。现身无量者，叹应身也。真身二种：一依虚空，二依真如也。普贤偈应在前，但诸佛偈隔，故在后。
第七普贤说偈二十行，重显前旨：初十行叹如来三业益物，后十行普贤自叹三业利物，除损得益也。
从世界海有十种事讫品末，是答佛果中第二明法身应用处也。上宣应以显真，此说处以表应，皆阶汲以明义也。今辩至足圆果而说世界海者，但理藉言显，非藉应迹无以显本，故就世界海中说应用之处，以明应身有宣化之益。既明应身圆被，即亦显真极之妙，非处无以明应，非应无以表实，故须假处以通应，藉应以显真。即远答应中九句，所被十句，因中三句，合二十二句问也。亦可道乃往以下答因中三句。就中有五：一举数，二列名，三解义，四释成世界义，五七十偈已下总结十世界义也。
中有生起十世界义也。说世界者，如娑婆、阿弥陀等。起具者，成也；具八因缘，故起。应知感佛神力故，众生业行所成也。三住者，谓依约业为因，圣力金刚大龙等为缘也。四形者，方圆等也。五体者，谓金银土石等。六庄严者，谓一宝、二宝乃至无量宝也。七清净者，谓善知识生波罗蜜等也。八佛出世界者，谓现三轮寿命长短应化随所宜等。九劫者，谓佛刹住可数劫等。十坏者，缘尽三灾等。此十总摄，一切世界海皆同。若一一别说，则尘沙因缘，但说其八。论说坏者，说通始终，坏据先后，故不论也。又复始十智，初云如来智、成败智，彼以显故不重说；亦可先后际断，表始终相尽，故不说也。中间八事，显其依报，明法身亦于中化也。自下诸偈，皆颂前长行也。起具二十行，住三十半，形十七行半，体有十行，庄严二十行，清净十八偈，出世二十行，劫世不显偈。依果者，果依于因，故云依果。二、人身为正，田宅为依，依正果而有余报，故云依果也。
从尔时普贤欲分别开示已下，第四释成世界义。就中有二：一直先告众，显本所行；二从风轮已下，正释成世界义。
初中有四子句：一直告大众，二总显往时，三别显往时，四显时中供佛，修菩萨行，成此世界也。但解一莲华藏世界成义，一切皆尔；且寄一莲华世界海，以明卢舍那佛本修菩萨行时，终阿僧秪微尘数劫之所庄严也。余疏云：十种风轮者，寄表因中十地行也。始云初住，终于十住。地寄风轮者，表先际无住行为本也。就此成中有八义，以释成世界海之由：第一先明风轮持世界，二金刚围山，三金刚围山中地，四地中有香水海，五明海有诸河为眷属，六河中间平地，七明香水上有不可思议性住。八。
就中初不可说香水海中，取一据中者，名乐光明，广辩佛刹义。就中初十三番，显尘数佛刹，成世界性。次有八番，明世界性，成香水海。所以但就一香水辩十三佛刹者，为明一世界性中有众多佛刹也。但解上方，则九方同然。此明积性以成海，积刹以成性也。自此以下八番偈，皆颂前长行，并显成世界杂事。就中但除第五，十七偈；第六，四偈。自外六番，各二十偈也。
然积刹成性，积性成海，多以十为一数。下经积十三刹至性，八性至海，此亦有有次第也。以三千世界为一佛刹。于一方积十佛刹，末为微尘，一尘一佛刹，十方皆尔。积尔所尘数，以刹为世界性也。故下香水海云：从刹至刹尘数也。乃至积性成海，皆尔。此是莲华藏世界海义也。积性成海者，数如积刹成性，十方皆尔。若数三千者，从一四天下乃至千百亿四天下为一三千，成一刹也。积性成海义如上。自有小刹小海，非一定也。据大位解，有相成刹，性海义也，此是竖明世界。名号以下傍明世界，余九方亦然。是佛菩萨常转法轮处。
从说偈已下，第五重结前四义：初四十行颂上起其因缘，世界海及住世界海也；次有十行颂上体及庄严清净三种世界海义也；次六行颂形，次二行颂上劫及坏世界二海义也；次五行颂上佛出；后七偈颂上说世界也。今乃领坏在前，显说在后者，欲表先后不定。万法皆尔，可遣断常之患也。
从乃往过去已下，品中第三，明引证流通。又云：果不自有，由因而克。即远答上问。又彰慈悲心，远益于二世，故流通文兴也。何故名显证者，广引往普贤菩萨修行时处，行成果就，故名显也。就中有二：一明修行时处；二从彼世界过百岁已有佛出世已下，明遇佛蒙利。
初时处中有三：一列时节久近，二列世界海，三列世界性名体相庄严。其中须弥、宝地、众山、香水、山林、楼阁、香云及八部城中道场等，皆庄严世界性体也。彼世界已下，第二见佛蒙利也，就中有二周值佛。就初中有四周长行及偈。初长行及八偈明庄严童子过佛蒙利，声及四人；第二长行及九偈明爱见父王与闻法，敕国臣民严办欲往；第三长行及九偈明爱见父王闻法，敕臣民八部诣佛听法；第四长行及九偈列得道五人并如来述成也。
初中有四：一种列佛出世，二别列佛名光明益物，三爱见大王已下列所度之众，四童子得益仰叹如来也。第二长行及偈中有二：一普告国人，二严办行具。第三长行及偈中有四：一王与人天大众往诣佛所，二列修多罗名字多少，三闻法得益，四偈中劝修劝学。第四长行及偈中有二：一列大众得道，二如来赞叹述成授记。第二周见佛中有二：初直见佛得三昧门，第二周闻法得三昧门。三百重者，表三大阿僧祗劫行行也。
名以定形，字以称德，号曰影响。今从化主为名，故曰名号品。
佛在已下，有二种释。
一家解时，果中作六分经文：一、以不思议妙智为宗；二、寄土显应；此二如上。三、既有应身名号，是故名号品兴。既有人名，理须说法。故次第四四谛品兴也。教不虚设，必有所被土境众生，故第五光觉品兴。生解有由，理须往复。故次第六明难兴也。
又复一解：从此已下，第二广明因果，上略此广也。与大涅槃纯陀哀叹，对形言方便，略明果也。心王已下，如大众问品以下，广明果也。就初显果之中，始一品明身业益物；次四谛一品明口业益物；光觉一品明意业也。亦名劝解三轮，理须往复显理，故明难一品，往复显理，使解坚固。
初中有二：一明其序；二承佛神力已下，正说名号。序中有六：一列住处，二叹佛德，三叹他方来众德，四作念问，五者召众，六文殊受加叹大众，即是入定分也。如是等六句，序中义也。叹佛德十句中，前四叹真身，后六叹应，亦可通叹真应也。菩萨叹德中有三章门：谓法、机、对治。后三句重释三门。疑问之中大问作四十二句：果有十句，行有九句，随喜已下十句，重问果十句，为四十二大问也。子问一百二十九问：初十句问果；次九十句问行因也；随喜为一句；不断如来性两句，通下能除所除八句，为十句；下重问果有十四；中间离出六情根为六句；是则为一百二十九句别问也。最后为总也，亦得作一百三十句问：中有料简，在行品初也。四十二问，初十句总答，余别答也。即以神力以下，第五集新众也。中有三：一悬知物念，二现神力，三列众集。众集中一方有八句：一列方所，二列近远，三列世界名，四列佛号，五列菩萨，六列眷属，七供养供敬，八各坐已方。从文殊师利已下，第六文殊受加也。
从诸佛子已下，品中第二正说也。就中有二：一总答上问，先领上问，辞九句，果通领恩也。何以故已下释土及化主不同故，是以名号、说法、光觉乃至万行皆不同也。中有三何以故：初一释十方不同，二释三千，三释四天下。中有五番：初一四天下作本，二善护十方者是三千世界，三密训十方者是世界性也，四无量十大数者是十莲华藏世界海也，五总结也。就第三世界性中：东方密训，南方最勇，西方离垢，北方真实境界，东北方呵尼，东南方饶益，西南方鲜少，西北方知足，下方无求，上方解脱音，亦名离揣食。第四世界海中直东方有十：一无量，二不可数，三不思议，四不可称，五无等，六无边，七无分齐，八不可说，九如虚空，十等法界。东方既尔，余九亦然。皆是卢舍那佛所化众生处，亦是莲华藏世界一佛土也。此则答前问果，果中九句佛刹等也。上卢舍那品中竖解世界就成时，语傍义不显。此中傍解世界说时，竖语不显。上下二处，皆解莲华藏世界起具因缘，为倚互彰名生解故也。第五总结也。其中虽就四天下十方密训十大数而积刹成性，积性成海，彼言犹狭六说而已耳。
有作、无作，有为二、无为二，四也。教行及理得云身，次口，意业也。五门境智之别，并有所以耳。
此品答上五句外，亦佛所说法，示佛刹体二句也。就中唯有三周：一三千，二密训十方，三如虚空等法界。尽大数，略不显四天下也。与上名号品相似，三周广略说法，皆云随机而说，不可尽也。然苦集二谛，性相是染；灭道二谛，性相是净也。
此品来意，上明身口示现，此明意业也。又来上二玄谈，未若即事。自此已下十周放光，因光睹相，示现三轮，并佛号、刹土，说法叹佛，根器众生。此则所化根器众生觉悟开现也。名号是教生，四谛是法药，此是根器。犹明果义未尽，亦可答上佛刹等十句中外化功德势力，
示随佛刹起，示成正觉三句也。相轮光者，表从下向上。上眉间放光，表上可传下，亦可慈心接下也。光天十周，感故十也。一四天上，即见二十八天地方及等法界四天，四天上皆尔。十周者：一娑婆根本坐也。十百千，万百万，亿十亿百亿，此十周放光也。外犹有一亿那由他，十亿那由他，百亿那由他，千亿那由他，万亿那由他，十万亿那由他，百万亿那由他，一千万亿那由他，十千万亿那由他，百千万亿那由他。第三大数者：一世界性，二世界海，三世界轮，四世界圆，五世界分别，六世界旋，七世界转，八世界莲华，九世界须弥，十世界相。一无量，二不可数，三不思议，四不可称，五无等，六无边，七无分齐，八不可说，九如虚空，十等法界。此四番大数。第一大数中，依前初大数法数耳。初一周长行中有四句：一列东方一切世界，二明以此类彼，三彼同于此，四列一菩萨佛世界及佛号，即是第四句中分作三句也。下之九周所列，乃可宽狭不同。其中尘数世界，各各所列，与此不异也。
十周长行及偈相似。偈如有异，此十周说偈皆叹佛功德为宗旨也。前五周各十偈。第六，十七偈。后四周各二十偈。十周中：初一明文殊劝解，亡相莫作，存执而知；二明如来患尽德备，劝众识知；三如来知万法如幻而俯应六道；四用而常寂；五劝修劝学；六著相者不见佛，忘相者见佛；七叹佛法无为，劝众识知；八法身方便，巧会有无；九大慈覆普，拔众生苦；十平等大惠，而应接群有，无来去相。行者应知。
上虽明理解，解未坚固。要假往复，故此品兴。就中有十周长行及偈：前三就众生业报，后七寄化主为言；最后长行总结前二。
初一叹心外有神，非能造万物？答以缘假相续，无性体空，双破断常。二问若无众生，不应有十随教化？答以相续故有，无体故空。三问四大造善恶苦乐？答以思造业，无性故空，实法不定，空无造也。四问会空理一，不应用众。答以根不同别，故有众也。五问真因是一，不应施者报别？答以用心不等，故别也。六问教行观别，不应须二？答以教行相藉，故须二也。七问若闻法断惑者，何故闻而不断？答以依教勤修乃断。八问叹智为胜，不应须九及五四等也？答以对相置故须。
十行偈中，分作五分：初一行敕听，次一行不见一佛不藉多行成者，次一行众根不同，次三行对患故须，次四行功用相成故须九也。问：若唯一乘，不假诸法？答：以器故，次须第九。九问中初二行显一佛唯一道，下八行去众根不同，故不一也。十问佛境界，有十一句：初云境界、二国、三所入、四所度、五随顺智、六随顺法、七分别智、八问识佛境界、九问分别知佛境界、十问照用，十一问境界。广前之十句皆境界，略而不着。初偈答第一佛境界义，第十一亦通去也。下之九句，次第而答，文无隔越。最后即是第三长行，总结前二。众生化主果分讫。
此品犹属人中第二会，说六品中前是方便，此二是行成也。此品来意者，有三：一远答上问，二明克果之因，三教行相资。答问因果，可以意得释。第三教行相资者，上化主法门，光照世界、根器、众生，并往复显理生解，依兴净行及身口业，故此品与焉。然上放相轮光明，为此一段众生开觉始行，似为外凡邪定及不定聚人也。或于想信之耳。足下放光明，为于下着凡夫人也；下升天品放足指光明，表渐进位，上升义也。此品始生善根，远咨佛果。
义复有三：一明相资：以相无相、漏无漏、乃至凡之与圣，皆是相资相发。故经云，一念之善，直向菩提，不受世报；故经云，一念之善，受一切常佛之果，不受生灭之果也。二明阶级次第者：五忍、十四忍、三贤、十圣是也。三明顺而通，莫问凡圣愿行，自利利他，一切万善，并通顺极，故名顺通也。而一人善恶等分者，先受善报，恶理在后，故以真金、牒花、曰霜等喻，是其事也。
然就此中长行及偈观起，始终一辙，亦从凡至圣，立行一周也。就中有三：一问，二答，三经。长行问中有十一句问，一一问中皆含多问无量行相。十一句中，始九句问三业，得一切胜妙功德；二次九句，净生报胜也；三次九句，问生报上惠胜；四次八句，问发惠之缘；五次十句，问惠之所除；六次十句，七觉三空问，能体也；七次十句，问六度四摄，能除行相；八次十句，十力者，明能除功用，亦名得果也；九次十句，问八部恭敬；十次九句，问善菩萨荫护释上恭敬；最后第十一有七句，问导首阴护德。善不妄发，起必照乐；恶不虚起，生必感苦。因果相当，故曰是处。若由罪克庆，因善照总，因果理差，名非是处也；生因辨报，故云处也。力义可知。解所达到为至，亦可因至于果处也。通物为道，前至因处，此至果处为异也。答中有二：初长行十句略，后偈广显。长行中初句因，后句果。第二尊导者，除佛为第二也；亦可除四依已外为第二也。
偈中有一百四十行：前一十一行显在家菩萨行愿；下一百二十九行是出家菩萨行愿；亦可名世间也。此之一位，皆据始行为言；故从足下光明，表始行之人也。
贤首者，以行人目品，故云贤首品也。经记云：贤首刹来，故云贤首也。上净行品似如踏法相而会遍学。亦有二行，利他行少，自利行遍彰。此中次第观行，解心成就，遍会法相，利他行多，自利行少。菩萨以他业为己业，亦是倚互彰名也。如圣行品初修戒定惠，初自利，后利他。初浅后深，始末一周，佛事满足。梵行十功德亦尔。初微终着，初自利，后利他。论心三业，并属一众生也。观此经意，似是初行，如圣行品初发心，凭三宝亦如璎珞、仁王，始从发心，终于灌顶之无异也。而此应在净行品论。贤首，辩者。以此二品，并有菩萨始终行成也，亦可倚互而说。
有解：菩萨不同二乘凡夫，迭观兴行，一发即一切万行并习。故经云：一地摄一切地，发心毕竟，二无别。乃至量与罗汉等，及量同惠先后际等，三日月、八日月、十五日月，并普照无异也。
就此品，偈有七百一十九行，分文有二：初长行及二偈，文殊问贤首菩萨行相义。二从贤首答已下，正说十三法师及十四忍行相义。
就贤首答中复分为二：初正说三贤十圣愿行义，二从无畏大士已下，明受持流通分也。
就初复分为二：初有十三行，明地前三贤菩萨行愿。第二从深心净信不可坏已下，有六百七十八行，明初地已上行愿义也。
前中有三：初二敕听，次五行总叹发心功德不可说。五行各别有为也。始偈明菩萨发心坚固；二偈说之难尽；三以少况多；四说难究竟，前就一佛，此就多佛也；五说其少分也。次有六行，明发心因缘，内心为因，三宝为缘也。就中初一总，第二所欣，第三所背，第四所除，第五所为，第六所得也。就第二地上之中，初十八行偈以信初地行相也，次十行明二地也。次三地、四地、五地、六地、七地，各有八行偈显其行相。次有十六偈，明八地行相。次十五偈明九地行相。法身功德智慧具已下有五百七十九行，广总明第十地行相所为。或是外凡、内凡，而自下乃显十地行相者，欲令始学远标胜行，以励其怀。
又解：如净行品初具显竟，此中亦始从发心终于十地，亦是始终行。就中科文自行外化，或以三轮益物，实相具辩，以为四分：初十九行，自行弥满法界；二从或有佛刹已下二十四行，明外化义也；三从若欲供养已下有三十四行，重明自行，前总此别也；四从欲安一切众生类已下，讫不思议劫住，有五百二偈，广明大士定道之力，于十方界三轮化众生也。中复有二：初三百四十四行，广显大士三业行愿，种种教化；二从一切诸佛皆共说已下，有一百五十八行，明以下况上。何况菩萨无漏道力宁可思量，何往不周也。
亦可以近通远。初中有三：初八十三行明以定道力，欲十方界三业利物遍成于口业；次安隐众生胜三昧已下，一百九十行，明以定道力就光明三业以益物，遍成于身业；三十方世界有缘已下，有七十一行，明以定道力，就三业自在，于十方世界以益物遍成于意业。
寻文三业位别，不违诠旨。亦可云：初就对治以益物，二就光明以益物，三就自在以益物。三皆以定为体，以三为用，即是体用之意也。前三周自行外化者，亦不离于体用。第二光中有三：初二行总，次百五十七行。如是等比光明门已下三十一行，明结劝也。三从十已下，七十一行，明定道之力。三业或以神变光明生所，或以菩萨心静，一切善恶净心，海中行总，次六十七行别，后两行结劝也。别中自方中自在，次就入等中自在，童子身已下天文诸尘空有色心等中自在。以下况上。中无碍行也。无畏大士已下廿六行，明显发流通也。
录文完。