山喻大涅盤。此土初祖云：心心如木石。三祖云：兀爾忘緣。曹溪云：善惡都莫思量。先師云：如迷人不辨方所。肇公云：閉智塞聰，獨覺冥冥者矣！文殊云：心同虛空故，敬禮無所觀，甚深修多羅，不聞不受持。秪如今但是一切有無諸法都不見不聞，六根杜塞，若能與麼學，與麼持經，始有修行分。
者個語逆耳苦口，可中與麼作得，至第二第三生，能向無佛處坐大道場，示現成等正覺，變惡為善，變善為惡。使惡法教化十地菩薩，使善法教化地獄餓鬼，能向明處解明縛，能向暗處解暗縛，撮金成土，撮土成金，百般作得，變弄自由。於恒沙世界外有求救者，婆伽婆即披三十二相，見其人前，同渠語音，與渠說法，隨機感化。
應物殊形，變現諸趣，離我我所，猶屬彼邊事，猶是小用，亦是佛事門中收。大用者，大身隱於無形，大音匿於希聲，如木中之火，如鍾鼓之聲，因緣未具時，不可言其有無。傍報生天，棄之如涕唾，菩薩六度萬行，如乘死屍過岸，如在牢獄，廁孔得出，佛披三十二相，喚作垢膩之衣。亦云：若說佛一向不受五陰，無有是處。佛不是虛空，何得一向不受？佛秪是去住自由，不同眾生，從一天界至一天界，從一佛剎至一佛剎，諸佛常法。
又云：若據三乘教，受他信施供養，他在地獄中，菩薩行慈悲，同類化導報恩，不可常在涅盤。
又云：如火見火，但莫手觸，火不燒人。秪如今但無十句濁心：貪心、愛心、染心、瞋心、執心、住心、依心、著心、取心、戀心，但是一句各有三句，個個透過三句外，但是一切照用，任聽縱橫，但是一切舉動施為，語默啼笑，盡是佛慧。