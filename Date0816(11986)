時天帝釋竊作是念：若菩薩摩訶薩修行布施波羅蜜多，廣說乃至一切相智，尚超一切有情之上，況得無上正等菩提。若諸有情聞說一切智智名字，深生信解，尚為獲得人中善利及得世間最勝壽命，況發無上正等覺心，或能聽聞甚深般若波羅蜜多。若諸有情能發無上正等覺心，聽聞般若波羅蜜多甚深經典，諸余有情皆應愿樂，所獲功德，世間天人、阿素洛等，皆不能及。
尒時，世尊知天帝釋心之所念，便告之言：如是！如是！如汝所念。
時天帝釋踴躍歡喜，即取天上微妙音花，奉散如來及諸菩薩。既散花已，作是愿言：若菩薩乘善男子等，求趣無上正等菩提，以我所生善根功德，令彼所愿速得圓滿，疾能證得一切智智，令彼所求無上佛法速得圓滿，令彼所求自然人法速得圓滿，令彼所求真無漏法速得圓滿，令彼一切所欲聞法皆得如意。若求聲聞、獨覺乘者，亦令所愿疾得滿足。作是愿已，便白佛言：若菩薩乘善男子等，已發無上正等覺心，我終不生一念異意，令其退轉大菩提心；我亦不生一念異意，令諸菩薩猒離無上正等菩提，退墮聲聞、獨覺等地。
世尊！若菩薩摩訶薩已於無上正等菩提深心樂欲，我愿彼心倍復增進，速證無上正等菩提，愿彼菩薩摩訶薩眾見生死中種種苦已，為欲利樂世間天人、阿素洛等，發起種種堅固大愿：我既自度生死大海，亦當精勤度未度者。我既自解生死系縛，亦當精勤解未解者。我於種種生死恐怖既自安隱，亦當精勤安未安者。我既自證究竟涅盤，亦當精勤令未證者皆同證得。
世尊！若善男子善女人等，於初發心菩薩功德深心隨喜，得幾許福？於久發心菩薩功德深心隨喜，得幾許福？於不退轉地菩薩功德深心隨喜，得幾許福？於一生所系菩薩功德深心隨喜，得幾許福？
尒時，佛告天帝釋言：憍尸迦！四大洲界可知兩數，此善男子善女人等，隨喜俱心所生福德不可知量。憍尸迦！小千世界可知兩數，此善男子善女人等，隨喜俱心所生福德不可知量。憍尸迦！中千世界可知兩數，此善男子善女人等，隨喜俱心所生福德不可知量。憍尸迦！我此三千大千世界可知兩數，此善男子善女人等，隨喜俱心所生福德不可知量。憍尸迦！假使三千大千世界合為一海，有取一毛析為百分，持一分端沾彼海水，可知滴數，此善男子善女人等，隨喜俱心所生福德不可知量。所以者何？是善男子善女人等，隨喜俱心所生福德無邊際故。
時天帝釋復白佛言：若諸有情於諸菩薩殊勝功德不隨喜者，當知皆是魔所執持，魔所魅著，魔之朋黨，魔天界沒，來生此間。所以者何？若菩薩摩訶薩求趣無上正等菩提，修諸菩薩摩訶薩行，若有發心於彼功德深生隨喜，皆能破壞一切魔軍、宮殿、眷屬。世尊！若諸有情深心敬愛佛法僧寶，隨所生處，常欲見佛、聞法、遇僧，於諸菩薩摩訶薩眾功德善根應深隨喜；既隨喜已，回向無上正等菩提，而不應生二不二想。若能如是，疾證無上正等菩提，饒益有情，破魔軍眾。
尒時，佛告天帝釋言：如是！如是！如汝所說。憍尸迦！若諸有情於菩薩摩訶薩功德善根深心隨喜，回向無上正等菩提，是諸有情速能圓滿諸菩薩行，疾證無上正等菩提。若諸有情於菩薩摩訶薩功德善根深心隨喜，回向無上正等菩提，是諸有情具大威力，常能奉事一切如來應正等覺及善知識，聞般若波羅蜜多甚深經典，善知義趣。是諸有情成就如是隨喜回向功德善根，隨所生處，常為一切世間天人、阿素洛等，供養恭敬，尊重贊嘆，不見惡色，不聞惡聲，不嗅惡香，不嘗惡味，不覺惡觸，不思惡法，常不遠離諸佛世尊，從一佛土趣一佛土，親近諸佛，種諸善根，成熟有情，嚴凈佛土。何以故？憍尸迦！是諸有情能於無量最初發心諸菩薩眾功德善根深心隨喜，回向無上正等菩提；能於無量已住初地乃至十地諸菩薩眾功德善根深心隨喜，回向無上正等菩提；能於無量一生所系諸菩薩眾功德善根深心隨喜，回向無上正等菩提。由此因緣，是諸有情善根增進，疾證無上正等菩提；既得無上正等菩提，能盡未來如實饒益無量無數無邊有情，令住無余般涅盤界。
以是故，憍尸迦！住菩薩乘善男子等，於初發心諸菩薩眾功德善根，於久發心諸菩薩眾功德善根，於不退轉地諸菩薩眾功德善根，於一生所系諸菩薩眾功德善根，皆應隨喜，回向無上正等菩提，於生隨喜及回向時，不應執著即心離心隨喜回向，不應執著即心修行，離心修行。若能如是無所執著隨喜回向，修諸菩薩摩訶薩行，速證無上正等菩提，度諸天人、阿素洛等，令脫生死，得般涅盤。
尒時，善現便白佛言：如世尊說諸法如幻，云何菩薩摩訶薩以如幻心能得無上正等菩提？
佛告善現：於意云何？汝見菩薩摩訶薩如幻心不？
善現答言：不也，世尊！我不見幻，亦不見有如幻之心。
佛告善現：於意云何？若處無幻，無如幻心，汝見有是心能得無上正等菩提不？
善現答言：不也，世尊！我都不見有處無幻，無如幻心，更有是心能得無上正等菩提。
佛告善現：於意云何？若處離幻，離如幻心，汝見有是法能得無上正等菩提不？
善現答言：不也，世尊！我都不見有處離幻，離如幻心，更有是法能得無上正等菩提。世尊！我都不見即、離心法，說何等法是有是無，以一切法畢竟離故；若一切法畢竟離者，不可施設此法是有，此法是無；若法不可施設有無，則不可說能得無上正等菩提，非無所有法能得菩提故。所以者何？以一切法皆無所有，性不可得，無染無凈。
何以故？以般若波羅蜜多乃至布施波羅蜜多皆畢竟離故，內空乃至無性自性空亦畢竟離故，真如乃至不思議界亦畢竟離故，苦集滅道圣諦亦畢竟離故，四念住乃至八圣道支亦畢竟離故，四靜慮、四無量、四無色定亦畢竟離故，空、無相、無愿解脫門亦畢竟離故，八解脫乃至十遍處亦畢竟離故，極喜地乃至法云地亦畢竟離故，陀羅尼門、三摩地門亦畢竟離故，五眼、六神通亦畢竟離故，如來十力乃至十八佛不共法亦畢竟離故，大慈大悲大喜大舍亦畢竟離故，三十二大士相、八十隨好亦畢竟離故，無忘失法、住舍性亦畢竟離故，一切智、道相智、一切相智亦畢竟離故，一切菩薩摩訶薩行、諸佛無上正等菩提亦畢竟離故，一切智智亦畢竟離故。
世尊！若法畢竟離，是法不應修，亦不應遣，亦復不應有所引發，甚深般若波羅蜜多畢竟離故，於法不應有所引發。世尊！甚深般若波羅蜜多既畢竟離，云何可說諸菩薩摩訶薩依深般若波羅蜜多證得無上正等菩提？世尊！諸佛無上正等菩提亦畢竟離，云何離法能得離法？是故般若波羅蜜多應不可說證得無上正等菩提。
佛告善現：善哉！善哉！如是！如是！如汝所說。般若波羅蜜多乃至布施波羅蜜多皆畢竟離，廣說乃至一切智智亦畢竟離。善現當知！以般若波羅蜜多畢竟離，廣說乃至一切智智亦畢竟離，可說菩薩摩訶薩證得畢竟離諸佛無上正等菩提。善現當知！若般若波羅蜜多非畢竟離，應非般若波羅蜜多；廣說乃至若一切智智非畢竟離，應非一切智智。善現當知！以般若波羅蜜多畢竟離故，得名般若波羅蜜多；廣說乃至以一切智智畢竟離故，得名一切智智。是故，善現！諸菩薩摩訶薩非不依止甚深般若波羅蜜多證得無上正等菩提。善現當知！雖非離法能得離法，而得無上正等菩提，非不依止甚深般若波羅蜜多，是故菩薩摩訶薩眾欲得無上正等菩提，應勤修學甚深般若波羅蜜多。
具壽善現便白佛言：諸菩薩摩訶薩所行義趣極為甚深。
佛告善現：如是！如是！諸菩薩摩訶薩所行義趣極為甚深。善現當知！諸菩薩摩訶薩能為難事，雖行如是甚深義趣，而於聲聞、獨覺地法，能不作證。
尒時，善現復白佛言：如我解佛所說義者，諸菩薩摩訶薩所作不難，不應說彼能為難事。所以者何？諸菩薩摩訶薩所證義趣都不可得，能證般若波羅蜜多亦不可得，證法、證者、證處、證時亦不可得。世尊！諸菩薩摩訶薩觀一切法既不可得，有何義趣可為所證？有何般若波羅蜜多可為能證？復有何等而可施設證法、證者、證處、證時？既尒，云何可執由此證得無上正等菩提？無上正等菩提尚不可證，況證聲聞、獨覺地法。世尊！若如是行，是名菩薩無所得行，若菩薩摩訶薩能行如是無所得行，於一切法得無暗障。
世尊！若菩薩摩訶薩聞如是語，心不沈沒，亦不憂悔，不驚不怖，是行般若波羅蜜多。世尊！是菩薩摩訶薩如是行時，不見眾相，不見我行，不見不行，不見般若波羅蜜多是我所行，不見無上正等菩提是我所證，亦復不見證處、時等。
世尊！是菩薩摩訶薩行深般若波羅蜜多，不作是念：我遠聲聞、獨覺等地，我近無上正等菩提。譬如虛空，不作是念：我去彼事若遠若近。所以者何？虛空無動亦無差別，無分別故。諸菩薩摩訶薩亦復如是，行深般若波羅蜜多，不作是念：我遠聲聞、獨覺等地，我近無上正等菩提。所以者何？甚深般若波羅蜜多於一切法無分別故。譬如幻士，不作是念：幻質、幻師去我為近，幻所似法去我為遠，聚集徒眾亦近亦遠。所以者何？所幻之士無分別故。諸菩薩摩訶薩亦復如是，行深般若波羅蜜多，不作是念：我遠聲聞、獨覺等地，我近無上正等菩提。所以者何？甚深般若波羅蜜多於一切法無分別故。譬如影像，不作是念：我因彼現，去我為近，所不因法，去我為遠。所以者何？所現影像無分別故。諸菩薩摩訶薩亦復如是，行深般若波羅蜜多，不作是念：我遠聲聞、獨覺等地，我近無上正等菩提。所以者何？甚深般若波羅蜜多於一切法無分別故。
世尊！行深般若波羅蜜多諸菩薩摩訶薩無愛無憎。所以者何？甚深般若波羅蜜多及一切法愛憎自性不可得故。如諸如來應正等覺於一切法無愛無憎，行深般若波羅蜜多諸菩薩摩訶薩亦復如是，於一切法無愛無憎。所以者何？諸佛菩薩甚深般若波羅蜜多愛憎斷故。如諸如來應正等覺永斷一切妄想分別，行深般若波羅蜜多諸菩薩摩訶薩亦復如是，伏斷一切妄想分別。所以者何？諸佛菩薩甚深般若波羅蜜多於一切法無分別故。
如諸如來應正等覺不作是念：我遠聲聞、獨覺等地，我近無上正等菩提。行深般若波羅蜜多諸菩薩摩訶薩亦復如是，不作是念：我遠聲聞、獨覺等地，我近無上正等菩提。所以者何？諸佛菩薩甚深般若波羅蜜多於一切法無分別故。如諸如來應正等覺所變化者，不作是念：我遠聲聞、獨覺等地，我近無上正等菩提。所以者何？諸佛所化無分別故。行深般若波羅蜜多諸菩薩摩訶薩亦復如是，不作是念：我遠聲聞、獨覺等地，我近無上正等菩提。所以者何？甚深般若波羅蜜多於一切法無分別故。
如諸佛等，欲有所作，化作化者，令作彼事，然所化者，不作是念：我能造作如是事業。所以者何？諸所化者，於所作業，無分別故。行深般若波羅蜜多諸菩薩摩訶薩亦復如是，有所為故，而勤修學；既修學已，雖能成辦所作事業，而於所作，無所分別。所以者何？甚深般若波羅蜜多法尒於法無分別故。如有巧匠或彼弟子，有所為故，造諸機關，或女或男，或象馬等，此諸機關，雖有所作，而於彼事，都無分別。所以者何？機關法尒無分別故。行深般若波羅蜜多諸菩薩摩訶薩亦復如是，有所為故，而成立之；既成立已，雖能成辦種種事業，而於其中，都無分別。所以者何？甚深般若波羅蜜多法尒於法無分別故。
尒時，舍利子問具壽善現言：為但般若波羅蜜多於一切法無所分別？為靜慮等波羅蜜多於一切法亦無分別？
善現答言：非但般若波羅蜜多於一切法無所分別，靜慮等五波羅蜜多於一切法亦無分別。
時舍利子問善現言：為但六種波羅蜜多於一切法無所分別？為色蘊乃至識蘊於一切法亦無分別？為眼處乃至意處於一切法亦無分別？為色處乃至法處於一切法亦無分別？為眼界乃至意界於一切法亦無分別？為色界乃至法界於一切法亦無分別？為眼識界乃至意識界於一切法亦無分別？為眼觸乃至意觸於一切法亦無分別？為眼觸為緣所生諸受乃至意觸為緣所生諸受於一切法亦無分別？為地界乃至識界於一切法亦無分別？為因緣乃至增上緣於一切法亦無分別？為無明乃至老死於一切法亦無分別？為內空乃至無性自性空於一切法亦無分別？為真如乃至不思議界於一切法亦無分別？為苦集滅道圣諦於一切法亦無分別？為四念住乃至八圣道支於一切法亦無分別？為四靜慮、四無量、四無色定於一切法亦無分別？為空、無相、無愿解脫門於一切法亦無分別？為八解脫乃至十遍處於一切法亦無分別？為凈觀地乃至如來地於一切法亦無分別？為極喜地乃至法云地於一切法亦無分別？為陀羅尼門、三摩地門於一切法亦無分別？為五眼、六神通於一切法亦無分別？為如來十力乃至十八佛不共法於一切法亦無分別？為大慈大悲大喜大舍於一切法亦無分別？為三十二大士相、八十隨好於一切法亦無分別？為無忘失法、住舍性於一切法亦無分別？為一切智、道相智、一切相智於一切法亦無分別？為預流果乃至獨覺菩提於一切法亦無分別？為一切菩薩摩訶薩行、諸佛無上正等菩提於一切法亦無分別？為有為界或無為界於一切法亦無分別？
善現答言：非但六種波羅蜜多於一切法無所分別，色乃至無為界於一切法亦無分別。所以者何？以一切法性相皆空，無分別故。
時舍利子問善現言：若一切法皆無分別，云何而有流轉生死五趣差別？云何復有預流、一來、不還、阿羅漢、獨覺、菩薩及諸如來圣位差別？
善現對曰：有情顛倒煩惱因緣，發起種種身語意業，由斯感得欲為根本業異熟果，依此施設地獄、傍生、餓鬼、人、天五趣差別。又所問言云何復有預流果等圣位差別，舍利子！無分別故，施設預流及預流果；無分別故，施設一來及一來果；無分別故，施設不還及不還果；無分別故，施設阿羅漢及阿羅漢果；無分別故，施設獨覺及獨覺菩提；無分別故，施設菩薩摩訶薩及菩薩摩訶薩行；無分別故，施設如來應正等覺及佛無上正等菩提。
舍利子！過去如來應正等覺由無分別，分別斷故，可施設有；未來如來應正等覺由無分別，分別斷故，可施設有；現在十方諸佛世界一切如來應正等覺亦無分別，分別斷故，可施設有。舍利子！由此因緣，當知諸法皆無分別，由無分別真如、法界，廣說乃至不思議界為定量故。舍利子！諸菩薩摩訶薩應行如是無所分別甚深般若波羅蜜多。舍利子！若菩薩摩訶薩能行如是無所分別甚深般若波羅蜜多，便能證得無所分別清凈無上正等菩提，能盡未來利樂一切。
時舍利子問善現言：諸菩薩摩訶薩行深般若波羅蜜多時，為行堅法？為行非堅法？
善現答言：諸菩薩摩訶薩行深般若波羅蜜多時，行非堅法，不行堅法。何以故？舍利子！般若波羅蜜多乃至布施波羅蜜多非堅法故，內空乃至無性自性空非堅法故，真如乃至不思議界非堅法故，苦圣諦乃至道圣諦非堅法故，四念住乃至八圣道支非堅法故，四靜慮、四無量、四無色定非堅法故，空、無相、無愿解脫門非堅法故，八解脫乃至十遍處非堅法故，極喜地乃至法云地非堅法故，陀羅尼門、三摩地門非堅法故，五眼、六神通非堅法故，如來十力乃至十八佛不共法非堅法故，大慈大悲大喜大舍非堅法故，三十二大士相、八十隨好非堅法故，無忘失法、住舍性非堅法故，一切智、道相智、一切相智非堅法故。所以者何？諸菩薩摩訶薩行深般若波羅蜜多時，於般若波羅蜜多乃至一切相智尚不見有非堅法可得，況見有堅法可得。
時有無量欲界天子、色界天子咸作是念：若善男子善女人等，能發無上正等覺心，如深般若波羅蜜多所說義行，不證實際，不墮聲聞及獨覺地，由此因緣，是善男子善女人等，甚為希有，能為難事，應當敬禮。
尒時，善現知諸天子心之所念，便告之言：是善男子善女人等，不證實際，不墮聲聞及獨覺地，非甚希有，亦未為難。若菩薩摩訶薩知一切法及諸有情皆不可得，而發無上正等覺心，被精進甲，誓度無量無數有情，令入無余般涅盤界，是菩薩摩訶薩乃甚希有，能為難事。天子當知！若菩薩摩訶薩雖知有情都無所有，而發無上正等覺心，被精進甲，為欲調伏諸有情眾，如有為欲調伏虛空。何以故？諸天子！虛空離故，當知一切有情亦離；虛空空故，當知一切有情亦空；虛空不堅實故，當知一切有情亦不堅實；虛空無所有故，當知一切有情亦無所有。由此因緣，是菩薩摩訶薩乃甚希有，能為難事。
天子當知！是菩薩摩訶薩被大愿鎧，為欲調伏一切有情，而諸有情都無所有，如有被鎧與虛空戰。天子當知！是菩薩摩訶薩被大愿鎧，為欲饒益一切有情，而諸有情及大愿鎧俱不可得。何以故？諸天子！有情離故，此大愿鎧當知亦離；有情空故，此大愿鎧當知亦空；有情不堅實故，此大愿鎧當知亦不堅實；有情無所有故，此大愿鎧當知亦無所有。
天子當知！是菩薩摩訶薩調伏饒益諸有情事亦不可得。何以故？諸天子！有情離故，此調伏饒益事當知亦離；有情空故，此調伏饒益事當知亦空；有情不堅實故，此調伏饒益事當知亦不堅實；有情無所有故，此調伏饒益事當知亦無所有。天子當知！諸菩薩摩訶薩亦無所有。何以故？諸天子！有情離故，諸菩薩摩訶薩當知亦離；有情空故，諸菩薩摩訶薩當知亦空；有情不堅實故，諸菩薩摩訶薩當知亦不堅實；有情無所有故，諸菩薩摩訶薩當知亦無所有。天子當知！若菩薩摩訶薩聞如是語，心不沈沒，不驚不怖，亦不憂悔，當知是菩薩摩訶薩行深般若波羅蜜多。
何以故？諸天子！色蘊乃至識蘊離故，有情亦離；眼處乃至意處離故，有情亦離；色處乃至法處離故，有情亦離；眼界乃至意界離故，有情亦離；色界乃至法界離故，有情亦離；眼識界乃至意識界離故，有情亦離；眼觸乃至意觸離故，有情亦離；眼觸為緣所生諸受乃至意觸為緣所生諸受離故，有情亦離；地界乃至識界離故，有情亦離；因緣乃至增上緣離故，有情亦離；無明乃至老死離故，有情亦離；布施波羅蜜多乃至般若波羅蜜多離故，有情亦離；內空乃至無性自性空離故，有情亦離；真如乃至不思議界離故，有情亦離；苦圣諦乃至道圣諦離故，有情亦離；四念住乃至八圣道支離故，有情亦離；四靜慮、四無量、四無色定離故，有情亦離；空、無相、無愿解脫門離故，有情亦離；八解脫乃至十遍處離故，有情亦離；凈觀地乃至如來地離故，有情亦離；極喜地乃至法云地離故，有情亦離；陀羅尼門、三摩地門離故，有情亦離；五眼、六神通離故，有情亦離；如來十力乃至十八佛不共法離故，有情亦離；大慈大悲大喜大舍離故，有情亦離；三十二大士相、八十隨好離故，有情亦離；無忘失法、住舍性離故，有情亦離；一切智、道相智、一切相智離故，有情亦離；預流果乃至獨覺菩提離故，有情亦離；一切菩薩摩訶薩行、諸佛無上正等菩提離故，有情亦離；一切智智離故，有情亦離。
天子當知！色蘊離故，六波羅蜜多亦離；乃至識蘊離故，六波羅蜜多亦離。廣說乃至色蘊離故，一切智智亦離；乃至識蘊離故，一切智智亦離。天子當知！眼處離故，六波羅蜜多亦離；乃至意處離故，六波羅蜜多亦離。廣說乃至眼處離故，一切智智亦離；乃至意處離故，一切智智亦離。天子當知！色處離故，六波羅蜜多亦離；乃至法處離故，六波羅蜜多亦離。廣說乃至色處離故，一切智智亦離；乃至法處離故，一切智智亦離。
天子當知！眼界離故，六波羅蜜多亦離；乃至意界離故，六波羅蜜多亦離。廣說乃至眼界離故，一切智智亦離；乃至意界離故，一切智智亦離。天子當知！色界離故，六波羅蜜多亦離；乃至法界離故，六波羅蜜多亦離。廣說乃至色界離故，一切智智亦離；乃至法界離故，一切智智亦離。天子當知！眼識界離故，六波羅蜜多亦離；乃至意識界離故，六波羅蜜多亦離。廣說乃至眼識界離故，一切智智亦離；乃至意識界離故，一切智智亦離。
天子當知！眼觸離故，六波羅蜜多亦離；乃至意觸離故，六波羅蜜多亦離。廣說乃至眼觸離故，一切智智亦離；乃至意觸離故，一切智智亦離。天子當知！眼觸為緣所生諸受離故，六波羅蜜多亦離；乃至意觸為緣所生諸受離故，六波羅蜜多亦離。廣說乃至眼觸為緣所生諸受離故，一切智智亦離；乃至意觸為緣所生諸受離故，一切智智亦離。天子當知！地界離故，六波羅蜜多亦離；乃至識界離故，六波羅蜜多亦離。廣說乃至地界離故，一切智智亦離；乃至識界離故，一切智智亦離。
天子當知！因緣離故，六波羅蜜多亦離；乃至增上緣離故，六波羅蜜多亦離。廣說乃至因緣離故，一切智智亦離；乃至增上緣離故，一切智智亦離。天子當知！無明離故，六波羅蜜多亦離；乃至老死離故，六波羅蜜多亦離。廣說乃至無明離故，一切智智亦離；乃至老死離故，一切智智亦離。
天子當知！布施波羅蜜多離故，內空乃至無性自性空亦離；乃至般若波羅蜜多離故，內空乃至無性自性空亦離。廣說乃至布施波羅蜜多離故，一切智智亦離；乃至般若波羅蜜多離故，一切智智亦離。天子當知！內空離故，六波羅蜜多亦離；乃至無性自性空離故，六波羅蜜多亦離。廣說乃至內空離故，一切智智亦離；乃至無性自性空離故，一切智智亦離。天子當知！真如離故，六波羅蜜多亦離；乃至不思議界離故，六波羅蜜多亦離。廣說乃至真如離故，一切智智亦離；乃至不思議界離故，一切智智亦離。
天子當知！苦圣諦離故，六波羅蜜多亦離；集滅道圣諦離故，六波羅蜜多亦離。廣說乃至苦圣諦離故，一切智智亦離；集滅道圣諦離故，一切智智亦離。天子當知！四念住離故，六波羅蜜多亦離；乃至八圣道支離故，六波羅蜜多亦離。廣說乃至四念住離故，一切智智亦離；乃至八圣道支離故，一切智智亦離。天子當知！四靜慮離故，六波羅蜜多亦離；四無量、四無色定離故，六波羅蜜多亦離。廣說乃至四靜慮離故，一切智智亦離；四無量、四無色定離故，一切智智亦離。
天子當知！空解脫門離故，六波羅蜜多亦離；無相、無愿解脫門離故，六波羅蜜多亦離。廣說乃至空解脫門離故，一切智智亦離；無相、無愿解脫門離故，一切智智亦離。天子當知！八解脫離故，六波羅蜜多亦離；乃至十遍處離故，六波羅蜜多亦離。廣說乃至八解脫離故，一切智智亦離；乃至十遍處離故，一切智智亦離。天子當知！凈觀地離故，六波羅蜜多亦離；乃至如來地離故，六波羅蜜多亦離。廣說乃至凈觀地離故，一切智智亦離；乃至如來地離故，一切智智亦離。
天子當知！極喜地離故，六波羅蜜多亦離；乃至法云地離故，六波羅蜜多亦離。廣說乃至極喜地離故，一切智智亦離；乃至法云地離故，一切智智亦離。天子當知！陀羅尼門離故，六波羅蜜多亦離；三摩地門離故，六波羅蜜多亦離。廣說乃至陀羅尼門離故，一切智智亦離；三摩地門離故，一切智智亦離。天子當知！五眼離故，六波羅蜜多亦離；六神通離故，六波羅蜜多亦離。廣說乃至五眼離故，一切智智亦離；六神通離故，一切智智亦離。
天子當知！如來十力離故，六波羅蜜多亦離；乃至十八佛不共法離故，六波羅蜜多亦離。廣說乃至如來十力離故，一切智智亦離；乃至十八佛不共法離故，一切智智亦離。天子當知！大慈離故，六波羅蜜多亦離；大悲大喜大舍離故，六波羅蜜多亦離。廣說乃至大慈離故，一切智智亦離；大悲大喜大舍離故，一切智智亦離。天子當知！三十二大士相離故，六波羅蜜多亦離；八十隨好離故，六波羅蜜多亦離。廣說乃至三十二大士相離故，一切智智亦離；八十隨好離故，一切智智亦離。
天子當知！無忘失法離故，六波羅蜜多亦離；住舍性離故，六波羅蜜多亦離。廣說乃至無忘失法離故，一切智智亦離；住舍性離故，一切智智亦離。天子當知！一切智離故，六波羅蜜多亦離；道相智、一切相智離故，六波羅蜜多亦離。廣說乃至一切智離故，一切智智亦離；道相智、一切相智離故，一切智智亦離。天子當知！預流果離故，六波羅蜜多亦離；乃至獨覺菩提離故，六波羅蜜多亦離。廣說乃至預流果離故，一切智智亦離；乃至獨覺菩提離故，一切智智亦離。
天子當知！一切菩薩摩訶薩行離故，六波羅蜜多亦離；諸佛無上正等菩提離故，六波羅蜜多亦離。廣說乃至一切菩薩摩訶薩行離故，一切智智亦離；諸佛無上正等菩提離故，一切智智亦離。天子當知！一切智智離故，六波羅蜜多亦離；廣說乃至一切智智離故，諸佛無上正等菩提亦離。天子當知！若菩薩摩訶薩聞說諸法無不離時，其心不驚、不恐、不怖、不憂、不悔、不沈、不沒，當知是菩薩摩訶薩行深般若波羅蜜多。
尒時，世尊告善現曰：何因緣故，諸菩薩摩訶薩於深般若波羅蜜多心不沈沒？
具壽善現白言：世尊！以一切法無所有故、皆遠離故、皆寂靜故、無所有故、無生滅故、無性相故，諸菩薩摩訶薩於深般若波羅蜜多心不沈沒。世尊！由如是等種種因緣，諸菩薩摩訶薩於深般若波羅蜜多心不沈沒。所以者何？諸菩薩摩訶薩於一切法，若能沈沒、若所沈沒、若沈沒處、若沈沒時、若沈沒者、由此沈沒，皆不可得，以一切法不可得故。
世尊！若菩薩摩訶薩聞說是事，心不沈沒，亦不驚怖，不憂不悔，當知是菩薩摩訶薩行深般若波羅蜜多。所以者何？是菩薩摩訶薩觀一切法皆不可得，不可施設是能沈沒、是所沈沒、是沈沒處、是沈沒時、是沈沒者、由此沈沒。以是因緣，諸菩薩摩訶薩聞如是事，心不沈沒，亦不驚怖，不憂不悔。世尊！若菩薩摩訶薩能如是行甚深般若波羅蜜多，諸天帝釋、大梵天王、世界主等，常共敬禮，供養恭敬，尊重贊嘆。
佛告善現：若菩薩摩訶薩能如是行甚深般若波羅蜜多，非但為諸天帝釋、大梵天王、世界主等，共所敬禮，供養恭敬，尊重贊嘆，是菩薩摩訶薩亦為過此極光凈天、若遍凈天、若廣果天、若凈居天及余天、龍、阿素洛等，共敬禮，供養恭敬，尊重贊嘆，是菩薩摩訶薩能如是行甚深般若波羅蜜多，亦為十方無量無數無邊世界一切如來應正等覺及諸菩薩摩訶薩眾常共護念。
善現當知！是菩薩摩訶薩能如是行甚深般若波羅蜜多，則令布施乃至般若波羅蜜多速得圓滿，廣說乃至亦令一切智智速得圓滿。善現當知！若菩薩摩訶薩能如是行甚深般若波羅蜜多，常為諸佛及諸菩薩并諸天、龍、阿素洛等，守護憶念，速能圓滿一切功德，是菩薩摩訶薩當知行佛所應行處，亦正修行佛所行行，速證無上正等菩提，與佛世尊應知無異。
