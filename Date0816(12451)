将释此论，先以四门分别，然后释其正论之文。言四门者，一明造论之主，二明造论之因，三明所造之论为正量不？四辨论所宗。
初言明造论之主者，谓龙猛大师自利他满，证极喜地，善见缘起甚深法性，善逝受记，名称普闻，具诸德者之所造也。
二言明造论之因者，谓龙猛大师为欲断除五德弟子诸疑网故，摧灭外道断常等见诸僻执故，欲令未来钝根异生、利根有情善解缘起，明了二谛，速趣无上菩提正因，故造斯论。夫欲修行无上菩提正因之者，先须善解缘起缘性、杂染净品，明了分别二谛之理。言二谛者，胜义、世俗二种谛也。言胜义谛者，诸法性相无生无起，非断非常，超语言道，心行处灭，唯圣自证之境界也。言俗谛者，略而言之，有其四种：一、真实，二、非真，三、近圣义，四、清净。言真实者，谓内外缘起，于圣义谛，虽空无物，世俗谛门，犹如幻化因缘力故，成办现事。圣见其过，凡愚执实，不见其患，耽着造作，久处生死因果法也。言非真者，谓阳焰幻化干城等类，世谛门中不成办事，凡亦了达，不假圣说，非真有也。言近圣义者，为欲诠其圣义谛故，诸佛菩萨善知识等，以名句文身施设，假立十二分教。彼名句文，虽非本事，若无名等，不能显事。故名句等，名近圣义也。言清净者，谓诸佛如来所有相好、力、无畏等广大功德，不同异生不善之业、染污、烦恼之所生长，唯是白净出世道法之所生起，故言清净。
三言所造之论为正量不者，此中有问：如来所说缘起缘性，甚深微细，虽可了知，唯佛独证。龙树大师位阶何地，此所造论以为正量而可信受？
答：教理二门，有证成故。此所造论，而无错谬，以为正量，勿生疑惑。教量证成者，楞伽经云：南天竺国中，有名德比丘，厥号名龙树，能破有无宗。世间中显我，无上大乘法，得初欢喜地，往生安乐国。又大云经说：我灭度后，有龙树苾刍，能摧恶见，护我正法。与善行王同时出现，有斯教量而受记故，此师制造，以为可信。理证成者，此师在世，亲证空藏三昧，撝空出宝，满有情愿，于山石壁而无障碍。更有胜德，文繁不述，如余处明。以斯现量而推，此师非凡是圣，所说言教以为正量，堪可流转。
四言辨论所宗者，大师在世，大小乘教，各无差等，如佛所说，依教修行。佛灭度后，大小乘教，为诸师等情执不同，各成多宗，如余处说。今此论者，所诠之宗，非小是大。就大之中，复分三宗：一、胜义皆空，二、应理圆实，三、法性圆融。此论所被，龙树菩萨依大般若等经，竖立宗故，是故此论胜义皆空宗之摄也。
后言释其正论文者，文分为二：一释论题，二明正论。
释题中言因缘心论颂者，夫诸经论所立名者，皆有四义：一人，二处，三喻，四义。今此名者，约义立也。为此论中，所有一切诸佛菩萨所说缘起广略二义，世及出世，杂染还灭。如是等义，此中摄尽，故立此名。言因缘者，此遮断常及无因等论诸恶见也。言因缘者，为何谓耶？瑜伽及阿毗达磨集二论云：离作用义，从因所生义，离有情义，依他起义，无动转义，无常义，暂住义，因果相续不断义，因果相似义，因果种种义，因果各决定义，是缘起义。言心者，缘起缘性，即是诸佛秘密心藏真实之境，此论亦明。如是义故，故言心也。又言心者，亦是摄辞，此中皆摄诸广义故。所言论者，教诫学徒，故名为论。
二言明正论者，大门分二：一广，二略。言广者，七行颂中，前五是也；言略者，后二颂也。就广之中，复分为五：一、三摄十二门，即初二颂也；二、十二支法递互相生，无有始终门，即第三颂；三、十二支法空故无我门，即颂中半颂也；四、十二支法离二边故无转移门，即颂中始从唯从于空法至不移；五、还灭门，即颂云智应察也。即彼五中，前四是顺，后一是逆，如理应思。
广略二门之中，先明其广。就广之中，今当第一明三摄十二门。于中文二：先问，后答。言先问者，前半颂也；言后答者，后一颂半而配文也。先略释问辞。
言此中者，是发起辞，即如来所说缘起缘性广略二教于此中也。言沙门者，即是梵音，此云善学，亦云善寂，即是诸圣及随彼圣出家众也。此则通于内外学也。言乐闻者，为遮不信及无乐欲，乐欲虽多，此中欲令于缘起义明了闻也。言能听者，谓耳根不坏，了声义也。言善能忆持者，谓前耳根所闻之义，意识忆持，专注一境，无忘失也。言能悟者，谓意识忆持所了之义，以慧善观于闻声义，无有遗失，余悉了知也。言能观者，而于诸法及出离道功德过失，善观察也。言及具简弃者，于染净品功德过失疑网恶作善简择故。即前五德二是闻慧，一是思慧，后二修慧。虽言五德，亦具五善之想，舍五恶想。如理应思。言来诣师所者，谓五德弟子为求法故，来诣龙猛菩萨所也。言于如来教中者，五德弟子非于外道六师等教，而有疑惑，唯于如来所说缘起广略二义，心生疑惑，故发问也。言薄伽梵者，此云降伏，具谓降四魔，具六功德也。
问曰：言薄伽梵者，独如来得，何故呼师为薄伽梵？
答：为彼弟子，而于师所，作如来想。恭敬之辞。又此龙猛住见道位，舍诸恶法，远离魔境。经有诚言：如幻一切法，为诸有情说，于彼而无畏，故号为薄伽。龙猛菩萨证极喜地，了缘起法如幻化等，具斯德故，与理无违。弟子呼师称薄伽梵者，求何事耶？为爱尽故，求解脱故，非为财利及爱果也。
言彼于何所摄者，为彼弟子或于广义，先已了知，而于摄略不善巧，故问摄义也。言今欲乐闻者，虽言乐闻，亦摄思修，为取果也。
后明答辞。言知彼问其真义者，谓龙猛菩萨，知彼五德弟子，于缘起缘性，尽所有性，如所有性，真义之中，心生渴仰，无不如法，故试问也。言师即呼曰汝者，为彼弟子，先于师所，作如来想，称薄伽梵与彼相应，即呼曰汝。言师者，五种师中出家羯磨依止教授也。言汝者，即是子也。子有三种：一身所生，二口所生，三心所生。今取后二。言作此分明者，而语与义无有相违，称彼问答，故言分明。言典切之语者，语无有失，而无杂乱，义理分明，利益听众，有果获也。
次下又重释问辞，释论也。言此中十及二，故曰为十二者，若十及二不别说者，数为二十，有增加过，故此言也。
问：不言十一，不言十三，定言十二，为何谓耶？若言十一，义不具足；若言十三，而无所用。有增减过，故定十二。又，三世因果，用十二故。谓从于前际，至中际因者，无明行识，果谓名色，助因为受；从于中际，至后之因，从识至爱，果谓生死老，助因取有；住中际者，从识至爱，故定十二。又十二者，初三即是能引支也；名色、六入、触、受四法所引支也；爱、取、有三能成支也；生支一法，所成支也；老死即是过失支也。能引支者，显其远因；能成支者，即示近因。若无此二，生不成故。言支即差别，故言差别，如车支分，故说为支者，除十二支，别无差别。即十二支性相业用，名不同故，立差别义，如车支分。若离轮等，别无有车。此亦如是。十二支法明性相者，如稻秆经说：何者无明，于此六界起于一想、一合想、常想、坚牢想、不坏想、安乐想。众生命生者，养育士夫、补特伽罗、儒童、作者、我、我所想等及余种种无知，此是无明；有无明故，于诸境界起贪瞋痴，于诸境界起贪瞋痴者，此是无明缘行；而于诸事能了别者，名之为识；与识俱生四取蕴者，此是名色；依名色诸根，名为六入；三法和合名之为触；觉受触者，名之为受；于受贪着，名之为爱；增长爱者，名之为取；从取而生，能生业者，名之为有；而从彼因所生之蕴，名之为生；生已蕴成熟者，名之为老；老已蕴灭坏者，名之为死；临终之时，内具贪着及热恼者，名之为愁；从愁而生诸言辞者，名之为叹；五识身受苦者，名之为苦；作意之识受诸苦者，名之为忧；具如是等及随烦恼者，名之为恼。
十二支法明业用者，如阿毗达磨集论说：无明作何业耶？而于诸有，迷诸有情，亦与诸行而作缘也；行作何业？而于诸趣显现有情，亦与识作习气缘也；识作何业？能持有情业之缠缚，亦与名色而作缘也；名色作何业？令诸有情而取于身，亦与六入而作缘也；六入作何业？令诸有情圆满受身，触作缘也；触作何业？令诸有情受用于境，受作缘也。受作何业？令诸有情趣生受用，爱作缘也；爱作何业？令诸有情而引于生，取作缘也；取作何业？取后有故，令诸有情而识有取，有作缘也；有作何业？令诸有情趣向后有，生作缘也；生作何业？令诸有情次第成就名色、六入而触及受，老死缘也；老死作何业？令诸有情数数转变寿及命也。
十二支法释其名者，如稻秆经说，大黑闇故名为无明，造作故名诸行，了别故名识，相依故为名色，为生门故名六入，触故名触，受故名受，渴故名爱，取故名取，生后有故名有，生蕴故名生，蕴熟故名老，蕴坏故名死，愁故名愁，叹故名叹，恼身故名苦，恼心故名忧，烦恼故名恼。
言能寂身口，故名能仁者，虽不言意能寂身口，而从于彼意净因生，但果清净，知因净故，而不言也。言彼非自性者，次下有十种，外道僻执，此第一也。谓裸形外道执六种法为法自性：一有寿，二无寿，三有漏，四系缚，五持禁戒，六解脱。若不了别此六法者，轮转生死；若了别时，而得解脱。或有一类，而执有情，微尘昧闇，平等自性，即彼士夫，为法自性。二言决定者，此是数论外道宗也。谓有一类，而执诸法从彼生者，即是彼果，彼即是因。是故因果各各决定，人天等趣，不相杂乱，生死轮转。言士夫者，此亦数论宗也。谓有一类执有众生及以士夫为诸法因，不了此二，久处生死；虽相杂住，若了别时，即得解脱。士夫者，而有千颂善解法术。或执士夫有大力用。各在有情身内住也。四言相假者，谓有一类外道说言，日月星宿，日数即是法因，顺彼作业，成办其事。若违彼者，即不成就。是故诸法是彼自性。若不了彼，久处轮回；若了别者，即得解脱。又言相假者，有诸外道起如是见，立如是论。若有众生于殑伽河等沐浴支体而得清净。或有一类执独等戒以为清净，不假善恶，而感异熟，但假日月沐浴等法以为清净。五言自在者，此亦数论宗也。谓有一类，说诸有情其受苦乐，不从善恶，唯自在变。彼由现见，于因果中，世间有情不随欲转，故作此计。所以者何？现见世间有情，于彼因时，欲修净业，不遂本欲，反更为恶。于彼果时，愿生善趣乐世界中，不遂本欲，堕恶趣等。意谓受乐，不遂所欲，反受诸苦。由此见故，彼作是思。六言时者，此亦数论宗也。谓执有情所受苦乐，不假善恶，但待于时受苦乐报，如夏草青，冬即变白。如是等类，非由善恶，是时变故。七言自然者，谓有一类计一切法六自然性：一物，二德，三业，四总，五苦，六连。若了此六，而得解脱；若不了者，轮转生死。或有妄计棘铁豆圆，如是等事，是谁而作，皆自然性。八、九、十言随欲、化主、偶遇者，此三宗见，是无因论。谓有一类，而依世间诸静虑故，见世施主，一期受命，恒行布施，无有断绝。从此命终，生下贱家，贫穷匮乏。彼作是思，定无施与，爱养祠祀。复见有人，一期寿中，恒行妙行或行恶行。见彼命终，堕于恶趣，生诸那落迦，或往善趣，生于天上乐世界中。作彼是思，定无妙行及与恶行，亦无善行恶行二业，业果异熟。或复有时，见诸因缘空无果报，谓见世间无有因缘。或时歘尔大风卒起，于一时间，寂然止息。或时忽尔暴河弥漫，于一时间，顷则空竭。或时郁尔草木繁荣，于一时间，飒然衰悴。由如是故，起如是等三种见也。言等者，等摄诸余外道僻执，非独前十。言所生者，与前九文一一相合。言此是因缘所生者，能仁所说内外诸法缘起缘性，唯有正因及以助因，别无自性决定等故。
次下初门第二，明答辞，释论也。言此差别十二支法，于烦恼业苦，递互相依，犹如束芦。于彼三中，并皆摄尽者，譬如世间，以束芦等立成其舍，独一不成。如是十二支法，三中摄尽，和合相依，共作杂染净品因果，无独胜能，阙一不成。言尽者，即是无余义也者，于三法中，十二支法，无有一法摄不尽故，杂染因果遍摄尽故，五德弟子所问之疑，悉皆断故。
又，次下言问曰等者，是下答辞，发起文也。言问曰者，五德弟子问师之辞。言何者烦恼？何者是业？何者是苦？此差别之法，当于何摄？者，谓轨范师云：何三法摄于十二已说，分明典切之语，我已知矣。十二法中几烦恼道，几是业道，几是苦道，摄几因几果，我今疑惑，请为解释，故生问也。言答曰者，谓师欲断除弟子疑惑，而对答也。
言初八九烦恼者，为此三法，扰乱有情，法义同故。故烦恼摄，非体相同。谓无明于事不明了时，扰乱心故。爱着事时，扰乱心故。取耽于事，行行之时，扰乱心故。故十地经云：三道成就苦谛、集谛。无明、爱、取，则杂染道而无断绝。行、有二法，业道不断。余七支法，苦道不断。此论与经义同一也。
言二及十是业者，为此二法，体相虽殊，造作义同，故立业名。谓行即从于身口意门，造福等业，有增后有，而作业故。
言余七皆是苦者，谓此七法而皆从于业、杂染，生同一果相，三八苦性，故立苦名。经及诸论先列无明，末后老死，有何义趣，次第如是。为诸有情，从无始来，不了因果，及以真性，而有迷惑。从于迷惑，而有造作，以行习气，令心颠倒。心颠倒故，而于当来，续生名色。以相续故，六处成就。根成就故，而触于境。即便触受，于境受用。受用境故，于境染着。未来生爱，以生欲故，取求积集。以积集故，来生果因，有便成就。即有起故，而于五趣，而受生也。以有生故，即有老死。诸有情类，从无始来，轮转生死，因果次第，如是故也。次第如是。无明等法，各各单己，为有差别。一一法中，皆有差别。谓无明有十九种：一前际无知，二后际无知，三彼二俱无知，四内无知，五外无知，六内外无知，七业无知，八异熟无知，九业异熟无知，十于佛无知，十一于法无知，十二于僧无知，十三于苦无知，十四于集无知，十五于灭无知，十六于道无知，十七于因无知，十八于果无知，十九于处无知。行有三种：谓罪行、福行及不动行。识有八种：谓从眼识至阿赖耶识。名色有二种：一圆满，谓下二界；二不圆满，谓无色界。六入有六：谓眼根等。而触有六：谓从眼触至意触也。受有十八：谓眼具三至意具三。爱有三种：谓三界爱。取有四种：谓欲见禁及我论也。而有十二：谓生果业集、死、生、中有、三界、五趣。生有四种：谓胎生等，发白面皱等是老差别，死及死性别离寿坏等，是死差别。言皆者，是总摄之辞者，谓大小乘教说有八苦识等七法，但摄其五，余三不说，何故尔耶？为伏此难，故言皆者，摄三苦也。识等七法云何摄五？谓识、名色及以六入，即摄五盛蕴苦，受、触二法即摄病苦，生摄生苦，老死即摄老苦死苦。又经说言三苦八苦，此但摄八，三复云何？识、名色、六入即行苦故，触、受二法即苦苦故，生、老死二即变苦故。言是故此十二支法，于业、烦恼、苦中等者，即是颂中十二唯三摄。释论辞也。言唯者，是其遮义。经中所说之法，此中摄尽，更无有余者，显论胜能也。此论虽略，遍摄诸经广大义故。
此下大门第二，明十二支法递互相生，无有始终门。释论也。言问曰，此义已知。彼烦恼业苦，云何相生？请为解说者，十二支法三道摄者，师作分明典切之语，于中所有，尽所有性，如所有性，我今无倒，皆悉了知。彼十二支法，何者是因？何者是果？云何相生？所有因果，今欲乐闻，请为解说。此显自能及生起也。言从三烦恼生于二业者，谓从无明而生于行，从于爱、取生有故也。言谓上所说苦法者，即至前门文中，所谓识、名色、六入、触、受、生、老死故，谓从于行从识至受五法生故，从有而生生、老死故。
言所谓诸烦恼者，即无明、爱、取也。所谓从识至受，生于爱、取；从生、老死，生无明故。十二支法递互相生者，于四缘中，各具几缘，而作缘耶？各除因缘缘，具余三缘。无明若生身语行法有色之者，以增上缘而作其缘也；若生非色意行法者，等无间缘、所缘缘、增上缘而作缘也。如是余支，若生有色，以增上缘而作其缘；若生非色，以所缘缘、等无间缘、增上之缘而为缘也。如是非色，而于有色，亦增上缘而为其缘；而于非色，亦以等无间缘、所缘缘、增上缘而为其缘。随所应知。
十二支法何故互相而不作其因缘缘耶？因缘缘者，各各自种而显现故。余有广义，文繁不述，如瑜伽论。言言有者，有其三种，所谓欲、色、无色者，此显三界有也。欲界者，未离欲爱欲，名为欲界。色界者，已离欲爱欲，未离色爱欲，名为色界。无色界者，已离欲爱欲，及离色爱欲，未离无色欲，名无色界。欲界有者，所谓十种：一欲界无始时有，二业有，三死有，四中有，五生有，六那落迦有，七傍生有，八鬼趣有，九人趣有，十天趣有。此名欲有。于中第一、第三、第五名自性有。业者，具引其果义，立有义也。中有者，而于其果，得后有义，故名为有也。五趣有者，而于其果，有受用义，故名有也。色界有者，除三恶道及以人趣，余六是也。无色有者，除三恶道、人及中有，余五是也。
言于中不息，而作流轮者，所谓于三有中，无时暂住，无有始终。烦恼业因，增上力故；三界五趣，受苦果故。取轮喻者，显不住义也。
言彼诸异生世间，而自流浪者，谓三有中，于中不息，虽作流轮，无有作者，唯有异因异果，无有义利，自流浪故。
言言此者，显不定义，非如轮转，次第生于诸有，此即不定者，为诸有情三界五趣，随业受生，无次第故。
次下大门第三，明十二支法空故无我门，释论也。
言问曰：何者是身之自在众生耶？彼之作用，其事云何者，即是下论生起问也。谓师先说三摄十二及以递互相生之门，唯言十二，更无别物。若如是者，诸趣有情各各身中皆有自在，名为众生。而即于彼，起众生想，众共称传。为彼本无，何不宣说？若是有者，性相业用，其事如何？愿师解释。言自在者，谓见闻等也。
言诸趣唯因果，唯除假名。此中无众生者，谓三界、四生及以五趣，名为诸趣。即彼诸趣，唯从烦恼业因而生苦果，于因果上假立众生。随彼假立，起众生想。除彼因果，更别无有众生故也。论文略故，虽言无众生，亦摄受者、补特伽罗、士夫、作者等诸横计名故。瑜伽等论云：离有情义，是缘起义；于离有情，复无常义；若是无常，复暂住义；若是暂住，复依他义；若依他义，即离作用义。是缘起义等，广如论说。
言此是真实义，非假立有者，所谓即此无众生等缘起缘性甚深之义，诸佛出现，若不出现，性相如是。非同外道横妄计我等假立有故，故言真实。
言假立之境，不成实物者，为有难言：若彼假立众生有者，假立众生即是有故，何故汝言此中无众生耶？为答此难，故此言也。
次下大门第四，明十二支法离二边故不转移门，释论辞也。此文分二：初法，后喻。此分法也。
言问曰：若如是者，所谓如前诸趣唯因果，此中无众生，若如是故也。
言谁从此世至于他世者，若无我、人、众生、寿者，谁从此世造善恶业，移至他世受善恶报。又若无我至他世者，外道亦言无有他世，立断见论，此何差别？言答曰：无有极微等法者，所谓于五蕴中无有少许至他世故也。言虽然者，虽五蕴中无有少法而至他世，唯从于空法还生于空法故也。言唯从于空法，还生于空法者，此颂意明因中无有极微等法，而至于果故转有。经云：业者作已灭坏，灭已不住方所，虽然临终之时，各各近住心意中现。如是大王后识灭时，生分之识，最初生于人天等趣，无有一法，从于此世，移至他世，虽然亦现舍寿及初生法也。最后灭识，名为舍寿；初生之识，名为生法。最后灭者，无有至处；初生法者，无所从来。何以故？自性寂故。后识后空，舍寿舍寿空，业业自空，初识初空，生者生空。虽然而业不失，是故此论与经义同。余释论辞，自明不说。
次下后明喻也。言此中问曰等请辞者，从空生空，微细难知，故请喻也。言此中答曰等立八喻者，虽诠一义，为诸有情根机不等，建多喻也。言言蕴者，即色、受、想、行、识蕴也者，此五蕴相，所有广义，如五蕴等余论所明。今略辨相。言色蕴者，谓四大种及四大种所造诸色。言受蕴者，谓三领纳，一苦，二乐，三不苦不乐。乐谓灭时有和合欲，苦谓生时有乖离欲，不苦不乐谓无二欲。言想蕴者，谓于境界取种种相，此复有三：谓小想、大想、及无量想。言行蕴者，谓除受、想诸余心法以及心不相应行。言识蕴者，谓于所缘境了别为性，此复有三：一六转识，二末那识，三阿赖耶识。言相续结者，灭已从彼因所生，余者是也。若因果各别，不相杂故，因灭果生，如秤高下同一刹那无时隔也。言是故流转从于虚妄分别习气而生者，流转即是七法苦果，虚妄分别习气即烦恼业五因法也。
次下大门第五，明还灭门，释论也。
言后言应者，即是逆观义，当知反彼等释论辞者，与上论颂智应察相合，故后言应者，即是逆观义，当知反彼杂染因果三道法也。此中有问：云何反彼杂染因果三道法耶？为欲显示真圣之道故。故言应观诸法无常，苦空无我等也。言应观诸法者，谓观顺流十二法也。言无常者，无明等法灭坏性故。言苦者，无明等法生死因果，即是三苦、八苦性故。言空者，无明等法远离于常、不坏，无转横计我故。言无我者，无明等法从因缘生，不自在故。无常等四，即是诸法共相，四法印也。言则不愚诸事者，以圣道力，观四法印，澄现观时，了无明等性相空故，此显无明得转依也。言若不愚者，则无有贪者，为无明转依，明见诸法无可着故，此则名为爱转依也。言若无有贪，瞋则不生；若无有瞋，则无有业者，具贪瞋法，即有造作，名之为行。无贪瞋故，行转依也。言若无有业，则无有取者，无三行故，四取不起，取转依也。言若无有取，则不造后有者，生后有故，名之为有。无四取故，有转依也。上五之文，因转依也。言若无后有，而即不生者，本无今有，名之为生。初生之者，即是其识。有不生故，识转依也。言若不生者，即于身心而苦不生者，此明名色、六处、触、受、生及老死，得转依也。谓名色中色、六处中五色根、生及老死，身苦摄故，名色中唯名，六处中意处，及以触、受，心苦摄故。大小乘经无明灭故行灭，乃至生灭故老死等灭者，与此义同。如理应思。
言如是不集五种因故，即于余处，而果不生者，结上文也。言此是解脱者，若能如是，如上所说，逆观缘起顺流之法，随自乐欲而证三乘，究竟解脱法性身故。言是故断除断、常等诸恶见者，此显论所诠也。
次下大门第二，略明正论。文分为二：一顺，二逆。与下二颂，随次应知。此初也。
言此中有颂者，谓略明正论中也。言于甚微细事者，所谓如前所说三摄十二门等顺流法也。彼四种法，微细难知。故十地经云：微细难知，大仙道离观分别甚难触、极细难见、离分别、离心地故修亦难，此倡意明时说微细故，证时微细故，此二与前，微细难知。大仙之道，随次应知。非分别境故，为本自性，非分别故，离观分别，甚难触也。非闻思德所缘境故，极细难见也；非世修德所缘境故，离分别也；非世俱生德之所缘，离心地也。又阿毗达磨集论云：缘起之法，以五义故名为甚深：一因甚深，谓对治不平等因、无因论故，二义深也；二性相甚深，谓无我故，一义深也；三生甚深，谓虽从缘生，彼不作故，二义深也；四处所甚深，谓虽无处所，显现处所，二义深也；五生起甚深，谓从因果生，为难知故，四义深也。
言若有见断者，彼不善因缘，未见缘生义者，若人于彼，如上所说缘起义中，恶见分别，起断见者，诸恶见中，此见罪重。偏列此见，亦摄诸余常等见也。故理论云：于甚微细事，若有见生者，彼不善缘起，未见缘生义。是故于此缘起缘性妄计分别，起断、常等邪分别者，不见法性，无出离心，久处轮回。又瑜伽论云：于缘起义，不善知者，有五过失：一起我见，二增长前际及后际见，三于前后际横起见执，四取着热恼，五于现法不般涅槃。更有过失，如余处明。
次后明顺逆也。言此中无可遣，亦无少安立者，谓如上所说缘起缘性真理之中，无有少法，圣可除遣，凡可建立。涅槃妙净，生死喧杂，体一如故。文殊国土庄严经云：无生之法常如来，一切诸法名善逝。又理论云：彼彼从缘起，自性而不生，彼彼从缘起，自性而不灭。见遣修者，迷倒有情，不了法性，妄起遣修。故二真谛经云：譬如有人，梦被蛇蜇，求医对药，而得差除。心生欢喜，从睡而觉，都无有实。此亦如是。言于真以观真，见真而解脱者，所谓缘起真理无遣立者，即真义故。若有智者，修道见真，随所修道，各获解脱，证法身故。故稻秆经云：若见因缘，则能见法；若见于法，则能见佛。又理论云：若于缘起法，远离生灭坏，智者如是知，能度见有海。更有经论与此义同者，智者寻之。
录文完。