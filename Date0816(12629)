毛詩序：旱麓，受祖也。周之先祖，世脩后稷公劉之業，大王王季申以百福干祿焉。
旱麓瞻彼旱麓，榛楛濟濟。豈弟君子，干祿豈弟。瑟彼玉瓚，黃流在中。豈弟君子，福祿攸降。鳶飛戾天，魚躍于淵。豈弟君子，遐不作人。清酒既載，騂牡既備。以享以祀，以介景福。瑟彼柞棫，民所燎矣。豈弟君子，神所勞矣。莫莫葛藟，施于條枚。豈弟君子，求福不回。
旱麓，六章，章四句。
