隆興元年八月十日，大慧禪師宗杲示寂于徑山明月堂。皇帝聞之嗟惜，詔以明月堂為妙喜庵，賜謚普覺，塔曰寶光，用寵賁之。其徒以師全身葬於庵之後，使了賢來請銘。
先是，上為普安郡王時，聞師名，嘗遣內都監至徑山謁師，師作偈以獻上，上甚嘉之。及在建邸，復遣內知客請師山中為眾說法，親書妙喜庵大字及制真贊寄師。又二年，而上即位，始賜號大慧禪師。明年，復取向所賜宸翰，以御寶識之，恩寵加厚，而師亡矣。
仰惟主上神圣英武，資不世出，而惠顧一方外之士如此。蓋師於釋氏，所謂卓然杰出於當世者，忠誠感格，得之天理。是以上動宸心，眷知特異，吁其盛哉！自昔圣賢，以傳心為學，誠明合體，變化興焉。西方之教，指心空為解脫究竟，蓋得一而不見諸用，而悟入要處，或幾於盡性者所為。後世三宗并行，臨濟正傳，號為得人。超出聲塵，不立一法，根源直截，以證為極。焜燿震動，卷舒無礙，如師子兒，游戲自在，獲大無畏，此固不可以智知識識也。臨濟六傳至楊岐，楊岐再世，而圜悟禪師克勤得法于五祖演，被遇兩朝，其道蓋盛行矣！師實嗣圜悟，益光明焉。
師諱宗杲，宣州寧國人，姓奚氏。年十七，為浮圖，不欲居鄉里從經論師，即出行四方。始從曹洞諸老宿游，既得其說，嘆曰：是果佛祖意耶！去之，謁準湛堂，準識師眉睫間，久謂之曰：子談說皆通暢，特未可以敵生死。吾今疾革，佗日見川勤，當能辦子事。勤即圜悟師也。
湛堂死，師謁丞相張公無盡求準塔銘。無盡門庭高於天下，士亦少許可見。師一言而契，即下榻，朝夕與語，名其庵曰妙喜，字之曰曇晦，且謂：子必見圜悟師，吾助子往。遂津致行李來京師，見勤于天寧。
一日，勤陞堂，師豁然神悟，以語勤。勤曰：未也，子雖有得矣，而大法故未明。又一日，勤舉演和尚有句無句語，師言下得大安樂法。勤拊掌曰：始知吾不汝欺耶。
自是，縱橫踔厲，無所疑於心，大肆其說，如蘇張之雄辯，孫吳之用兵，如建瓴水轉圓石於千仞之阪，諸老歛衽，莫當其鋒。于時賢士大夫往往爭與之游，雅為右丞呂公舜徒所重，奏賜紫衣，號佛日大師。會女真之變，其酋欲取禪僧十輩，師在選中，已而得免。
蓋若有相之者渡江而南，圜悟方主云居席，命師居第一座，為眾授道，譽望蔚然。已而去入云居山，居古云門，學者云集。復避亂，走湖南，轉江右入閩，筑庵長樂洋嶼，時從之者才五十有三人，未五十日，得法者十三輩，前此蓋未始有也，後皆角立。
始，應給事江公少明之請，住小谿云門庵。而浚在蜀時，勤親以師囑，謂真得法髓。浚造朝，遂以臨安徑山延之，道法之盛，冠于一時，百舍重趼往赴，惟恐後拜其門，惟恐不得見。至無所容，敝千僧大閣以居之，凡二千余眾。所交皆俊艾，當時名卿如侍郎張公子韶，為莫逆友，而師亦竟以此遇禍。蓋當軸者，恐其議己惡之也。毀衣焚牒，屏居衡州，凡十年，徙梅州。梅州瘴癘寂寞之地，其徒裹糧從之，雖死不悔。噫！是非有以真服其心而然耶？
又五年，太上皇帝特恩放還，明年復僧服，四方虛席以邀，率不就。最後，以朝命住育王，聚眾多食，或不繼，筑涂田凡數千頃，詔賜其莊名般若。
又二年，移徑山。師之再住此山，道俗歆慕，如見其所親。雖老，接引後進不少倦。居明月堂，凡一年以終，將示寂，親書遺奏及寄聲別右相湯公，又貽書於浚。了賢請偈，復取筆大書，不少亂。
師雖為方外士，而義篤君親，每及時事，愛君憂時，見之詞氣，其論甚正確。晚自徑山來秣陵見浚，垂涕言：先人不幸無後，某之責，家貧何所仰？愿乞一給使，名藉公重，庶有肯就者。浚為惻然興嘆，遂奏其族弟道源奉師親後。
既退居明月堂，冒暑走其鄉，上塚葺治，所存蓋如此。使為吾儒，豈不為名士？而其學佛亦卓然自立於當世，非豪杰丈夫哉！卒被光寵，表之無窮，誠有以自致也。所賜御書，建閣藏於妙喜庵，與茲山不磨矣。
師壽七十有五，坐夏五十八年。僧俗從師得法悟徹者，不啻數十人，皆有聞于時。鼎需、思岳、彌光、悟本、守凈、道謙、遵璞、祖元、沖密，先師而卒，我秦國太夫人亦嘗於師問道焉。嗚呼！我識師之早，此心默契，未言先同。從容酬接，達旦不倦。人間至樂，孰與等擬？蓋惜其淪沒山林，惠利之不博加于人也。然而以道觀之，安可以隱顯去來，索師於形骸之內哉？我實知師，宜為之銘。銘曰：
死生為一，非想非說。證徹了悟，一息千劫。
嗟師何為？拳拳忠孝。欲迪群迷，俾趨正教。
嘻笑怒罵，佛事熾然。情生智隔，疑謗興焉。
天目巍巍，終古莫移。師兮道德，此山與齊。