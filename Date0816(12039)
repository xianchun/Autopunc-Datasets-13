東京法云大通善本禪師，族董氏，漢仲舒之裔也。大父琪、父溫，皆官于穎，遂為穎人。母無子，禱白衣大士，乃得師。及長，博極群書，然清修無仕官意。嘉佑八年，與弟善思往京師地藏院，選經得度，習毘尼。
東游至姑蘇，禮圓照於瑞光。照特顧之，於是契旨，經五稔，益躋微奧。照令依圓通秀禪師堂：上不見天，下不見地，逼塞虛空，無處回避，為君明破即不中，且向南山看鼈鼻。擲拄杖，下座。
上堂：三界有無一切法，不能與佛為譬喻，老胡從來名邈不得處，今日不惜眉毛，試為諸人舉看。良久，拈拄杖，卓一下，曰：數尺冰聲才卓地，一條虬勢欲騰空。
上空。大觀三年十二月甲子，屈三指謂左右曰：有三日耳。至期，果加趺而化，異禽翔鳴于庭。勑塔全身於上方。謚曰圓定，塔名定光。壽七十五，臘四十七。
嘉興府本覺法真守一禪師，上堂，舉拂子曰：三世諸佛、六代祖師，總在這。還見麼？見汝不相當，又為說法云：無二無二分，無別無斷故。還聞麼？汝又不惺惺，一時卻往上方香積世界去也。拂子曰：退後！退後！突著你眼睛。
上堂：古者道：佛似握拳，道如展手。乃合掌曰：這個似甚麼？若道得，許你是個了事人；若道不得，莫道不疑好。
上堂：觸目不會道，運足焉知路？三家村筑著磕著猶較些子。若是佛法禪道，拈放一邊去，伊分上總使不著。為甚麼如此？真人面前不得說假。
上堂，拈拄杖曰：平戎破虜，蓋代功勳。只如四海晏清，還用得這個麼？良久，曰：李將軍有嘉聲在，不得封侯也是閑。
僧問：如何是祖師西來意？
曰：擔水河頭賣。
云：意旨如何？
曰：欺胡謾漢。
云：勞而無功也。
曰：九年人不識，只履自空回。
問：如何是句中玄？
曰：崑侖騎象藕絲牽。
云：如何是體中玄？
曰：影浸寒潭月在天。
云：如何是玄中玄？
曰：長連床上帶刀眠。
云：向上還有事也無？
曰：放下著。
常州無錫南禪寧禪師。僧問：初生孩兒還具六識也無？
曰：水長船高。
云：廬陵米價作麼生酬？
曰：款出囚口。
紹興府石佛密印曉通禪師，上堂曰：冷似秋潭月，無心合太虛。山高流水急，何處駐游魚？
僧問：如何是頓教？
曰：月落寒潭。
云：如何是漸教？
曰：云生碧漢。
云：不漸不頓時如何？
曰：八十老婆不言嫁。
福州地藏守恩禪師，上堂曰：古圣道：夫說法者，當如法說。山僧今日如法說似大眾。乃垂下一足曰：一任諸方貶剝。
上堂，良久，曰：一境誰相到？翛然絕點塵。天花莫狼藉，吾匪解空人。又曰：樵夫跣足下層巒，大笑漁翁溪上寒。山色橫擔鄽市去，家家門底透長安。
僧問：如何是佛？
曰：晝眠無益。
云：意旨如何？
曰：早起甚長。
問：善惡不修底人落在甚麼處？
曰：一步一彈指。
云：謝師指示。
曰：回首念觀音。
問：如何是西來祖意？
曰：風吹滿面塵。
鎮江府金山智覺法慧禪師。僧問：大修行人還落因果也無？
曰：鴆鳥入水魚皆死，毒龍行處草不生。
東京法云佛國惟白禪師，初住泗之龜山，次遷湯泉法云。建中靖國一年，以所集宗門續燈錄三十卷上進稱旨，恭承御制序文，仍勑其錄入藏，頒行天下。
上堂曰：離婁有意，白浪徒以滔天；罔象無心，明珠忽然在掌。以手打一圓相，召大眾曰：還見麼？良久，曰：看即有分。
上堂，拈拄杖示眾曰：山僧住持七十余日，未曾拈動這個，而今不免現些小神通供養諸人。遂卓拄杖，下座。
上堂：過去已過去，未來且莫筭，正當現在事，今朝正月半。明月正團圓，打鼓普請看。大眾！看即不無，畢竟喚甚麼作月？休於天上覓，莫向水中尋。
僧問：以心中眼，觀身外相。如何是心中眼？
曰：紅日照扶桑。
云：如何。因就參之，室中垂示，漫不省。
一日，問捷：古人向開合眼處示密作用，有是哉？
捷叱曰：驢前馬後漢，有甚用處！拈拄杖逐之，師大悟。
捷笑曰：這鈍漢？復曰：拈華已錯，微笑乖差；四七虛傳，聲流谷響；二三妄指，月散溪光；五派狂分，千枝橫出；指鹿為馬，認弓作虵；首惑安心，次迷得髓；黃梅席上，南北宗開；曹溪岸頭，東西浪起。自爾波瀾競發，阡陌支離，標路空多，無人截斷。隨流愈遠，誰解歸源？棒喝臨機，白云萬里。直得黃頭結舌，碧眼吞聲，如斯話會，猶是道途之說，被明眼人傍觀，一場笑具。雖然如是，今日為國開堂，於第二義門，為諸人試通一線。豎起拂子曰：還委悉麼？石女舞成長壽曲，木人唱起太平歌。
上堂：忍對春風百鳥啼，桃華潛入武陵溪。謝郎回棹歸來晚，不似秦人一向迷。
上堂：偏不偏，正不正，那事從來難比并。滿天風雨骨毛寒，何須更入那伽定？卓拄杖，下座。
上堂：六塵不惡，還同正覺。馬上誰家白面郎？穿華折柳垂巾角。夜來一醉明月樓，呼盧輸卻黃金宅。臂鷹走狗歸不歸，娥眉皓齒嗔無力。此心能有幾人知？黃頭碧眼非相識。羅羅哩。拍手一下，下座。
上堂：直鉤釣鯤鯨，曲鉤釣魚鼈。古人用力太多，所得甚少。承天今日沈巨網於滄溟，魚龍不選；舉長網於大野，頭角奚分？且道其中還有透網羅底麼？良久，
曰：等閑不用擡頭角，他日風云會有時。
僧問：祖祖相傳無間斷，師今端的嗣何人？
曰：若耶水急，秦望峰高。
云：當年得底分明句，今日無私愿舉揚。
曰：霜高鷹隼疾，舉翼過新羅。
問：如何是和尚家風？
曰：秋風黃葉亂，遠岫白云歸。
云：專為流通也。
曰：即今且作麼生舉？僧便喝，師便打。
問：如何是招提境？
曰：砌華金布地，庭樹碧參空。
云：如何是境中人？
曰：有時開碧眼，無處覓黃頭。
問：引退荊州之祖席，復登丹嶠之道場。如何是不動尊？
曰：浮杯來楚澤，飛錫過錢塘。
云：莫便是不動尊麼？
曰：卻須緊帩草鞋。
建炎初，終於當湖之南庵，今號南塔。
慶元府大梅祖鏡法英禪師，郡之鄞縣人，族張氏。棄儒，試經為大僧。肄講延慶，凡義學有困於宿德，輒以詰師，師縱辭辯之，為眾所敬，忽曰：名相迂曲，豈吾所宗哉？乃更服之九峰。峰見器之，與語若久在業席，因痛劄之，師領旨，自爾得譽。
出游京雒，所至道俗爭迎。判宗留後仲爰以道見交，久而益敬，奏賜紫衣、師名，命居襄陽白馬。逾二年，退休東歸，太守迎補大梅法席，盛於歐粵。
宣和改元，勑天下僧尼為德士，雖主法者聚議，無一言以回上心。師肆筆解老子，詣進，上覽謂近臣曰：法英所進道德經解，言簡理詣，於古未有，宜賜入道藏流行，仍就賜冠佩壇誥。世不知師意者，往往以其為佞諛。明年秋，詔復天下僧尼，師獨無改志。
至紹興初，晨起，戴樺皮冠，披鶴氅，執象簡，穿朱履，使擊鼓集眾，陞座，召大眾曰：蘭芬春谷菊秋籬，物必榮枯各有時，昔毀僧尼專奉道，後平道佞復僧尼。大眾！且道僧尼形相作麼生復？取冠示眾曰：吾頂從來似月圓，雖冠其發不成仙。今朝拋下無遮障，放出神光透碧天。擲之，隨易僧服；提鶴氅曰：如來昔日貿皮衣，數載慚將鶴氅披。還我丈夫調御服，須知此物不相宜。擲之；舉象簡曰：為嫌禪板大無端，豈料遭他象簡瞞。今日因何忽放下？普天致仕老仙官。擲之；提朱履曰：達磨攜將一只歸，兒孫從此赤腳走。借他朱履代麻鞋，休道時難事掣肘。化鵬未遇不如鯤，畫虎不成反類狗。擲之；橫拄杖曰：今朝拄杖化為龍，分破華山千萬重。復倚肩曰：珍重佛心真圣主，好將堯德振吾宗。端然歛目而逝，壽八十余。有刊正錄并易注行于世。
鄧州丹霞子淳禪師，劍門人，族賈氏。幼出家大安寺，弱冠為僧。初參玉泉芳禪師，次扣大溈真如之室，後徹證於芙蓉。
上堂曰：乾坤之內，宇宙之間，中有一寶，秘在形山。肇法師恁麼道，只解指蹤話迹，且不能拈示於人。丹霞今日擘開宇宙，打破形山，為諸人拈出，具眼者辨取。以拄杖卓一下，曰：還見麼？鷺鶿立雪非同色，明月蘆花不似他。
上堂：寶月流輝，澄潭布影，水無蘸月之意，月無分照之心，水月兩忘，方可稱斷。所以道：昇天底事直須揚卻，十成底事直須去卻，擲地金聲不須回顧。若能如是，始解向異類中行。諸人到這還相委悉麼？良久，曰：常行不舉人間步，披毛帶角混塵泥。
上堂，舉：德山示眾曰：我宗無語句，實無一法為人。德山恁麼說話，可謂是只知入草求人，不覺通身泥水，子細觀來，只具一只眼。若是丹霞即不然，我宗有語句，金刀剪不開，深深玄妙旨，玉女夜懷胎。
上堂：亭亭日午猶虧半，寂寂三更尚未圓。六戶不曾知暖意，往來常在月明前。
上堂，舉：北院問青峰：洛浦道：入荒田不揀，信手拈來草。何不道：作麼生是信手拈來草？峰作拈勢。
師別曰：是則是，只是未能吃草。
又甘贄行者接待，有僧曰：行者接待不易。贄云：譬如喂驢喂馬。明安曰：也知行者常行此路。
師別曰：來年與行者買一領直裰。
僧問：牛頭未見四祖時如何？
曰：金菊乍開蜂競采。
云：見後如何？
曰：苗枯華謝了無依。
宣和己亥春示寂。塔全身於洪山之南。
于學射山壽山。壽八十五。
長安天寧大用齊璉禪師，上堂曰：清虛之理，佛祖同歸，畢竟無身，圣凡一體。理則如是，滿目森羅事作麼生？纖塵絕際，渠儂有眼，豈在旁窺？官不容針，私通車馬，若到恁麼田地，始可隨機受用，信手拈來，妙應無妨，當風玄路。直得金針錦縫，線腳不彰，玉殿寶階，珠簾未卷，正當此時，且道是甚麼人境界？古渡秋風寒颯颯，蘆華紅蓼滿江灣。
潼川府梅山巳禪師。僧問：如何是法身邊事？
曰：枯木糝華不犯春。
云：如何是法身向上事？
曰：石女不妝眉。
東京凈因自覺禪師，青州人，族王氏。幼以儒業見知於司馬溫公，留門下十余年，事高尚，而無意功名。一旦落發，從芙蓉游，履踐精密，契悟超絕。崇寧四年，出住大乘。徽宗皇帝聞其名，詔居凈因。
上堂曰：祖師西來，特唱此事。自是諸人不肯委悉，向外馳求，投赤水以尋珠，詣荊山而覓玉。殊不知從門入者，不見家珍，認影迷頭，豈非大錯？直得宗門提唱，體寂無依，念異不生，古今無間，森羅萬象，觸目家風，鳥道遼空，不妨舉步，金雞報曉，丹鳳翱翔，玉樹華開，枯枝結子。只有太陽門下，日日三秋；明月堂前，時時九夏。要會麼？無影樹垂寒澗月，海潮東注斗移西。
上堂，召大眾曰：還會麼？佛也不信，祖也不信，只個自己猶是冤家，豈況自余有甚麼信處？大眾！且道為甚麼不信？不信！不信！不見道：事莫等閑信，人須悠久看。
僧問：猊座既登於此日，請師一句定乾坤。
曰：大旱連天三尺雨，驚人平地一聲雷。
云：知師久韞囊中寶，今日當場略借看。
曰：木馬踏開云外路，泥牛耕盡海中田。
云：只這消息今知已，何須更問洞中天？
曰：未到潼關即便休。
問：如何是佛法大意？
曰：有問不當頭，個中無說路。
云：學人不會，乞師再指。
曰：空劫那邊開得口，石人也解皺雙眉。
福州普賢善秀禪師。僧問：如何是正中偏？
曰：龍鳴初夜後，虎嘯五更前。
云：如何是偏中正？
曰：輕煙籠皓月，薄霧鏁寒巖。
云：如何是正中來？
曰：松瘁何曾老？華開滿未萌。
云：如何是兼中至？
曰：猿啼音莫辨，鶴唳響難明。
云：如何是兼中到？
曰：撥開云外路，脫去月明前。
襄陽府鹿門法燈禪師，成都華陽人，族劉氏。少依大慈寶范為僧，卑聽華嚴，得其要。棄謁芙蓉，蓉見，乃問：如何是空劫已前自己？
師於言下心跡泯然，從容進曰：靈然一句超群象，迥出三乘不假修。蓉拊而印之。
後開法鹿門，上堂，召大眾曰：耳底泉聲，眼前山色，檐頭雨滴，籬畔黃華。嗈嗈新鴈唳南云，片片亭梧紅滿地。恁麼指示，大小分明，本色底人便須薦取。雖然如是，猶落聲色邊事。只如不落聲色一句作麼生道？還會麼？露柱燈籠常對語，夜深拈轉太虛空。
僧問：西天解夏，以蠟人為驗，未審鹿門以何為驗？
曰：雨來山色暗，云山洞中明。
問：虛玄不犯，寶監光寒時如何？
曰：掘地深埋。
問：如何是逍遙物外底人？
曰：徧身紅爛，不可扶持。
西京天寧禧誧禪師，蔡之西平人，族宋氏。齠齔辭親，師開元繼平。熙寧六年，中經選，下發受具。初游講聚，洞究入微，學徒宗之。一日罷講，浮食方外，僅二十年，始蒙記於芙蓉。自振法天寧，繼徙韶山、觀音、丹霞。
上堂曰：韶山近日沒巴鼻，眼聞聲鼻嘗味，有時一覺到天明，不在床上不落地。大眾！且道在甚麼處？諸人於斯下得一轉語，非唯救得韶山，亦乃不辜行腳。其或未然，三級浪高魚化龍，癡人猶戽夜塘水。
上堂，拈起拄杖曰：混然無內外，和融上下平，喚作清凈法身。以拄杖橫按曰：天臺楖栗木，南岳萬年藤，喚作圓滿報身。卓拄杖一下，曰：敲空作響，擊木無聲，喚作千百億化身。遂倚拄杖曰：三名一體，座主家風，靠在虛堂，俗流見解，總不恁麼，如何商量？擲下拄杖，曰：驚起木雞啼子夜，能教芻狗吠天明。
僧問：如何是君？
曰：宇宙無雙日，乾坤只一人。
云：如何是臣？
曰：德分明主化，道契物情機。
云：如何是臣向君？
曰：赤心歸舜日，盡節報堯天。
云：如何是君視臣？
曰：玄眸凝不瞬，妙體鑒旁來。
云：如何是君臣合？
曰：帳符尊賤隔，潛信往來通。
政和五年九月四日，忽召主事，令以楮囊分而為四，眾僧、童行、常住、津送各一，既而復曰：丹霞有個公案，從來推倒扶起，今朝普示諸人。且道是個甚底？顧眎左右曰：會麼？
云：不會。
師曰：偉哉大丈夫！不會末後句。遂就寢右脅而化，壽五十九，夏三十九。
隆興府泐潭闡提惟照禪師，簡之陽安人，族李氏，幼超邁而惡俗。一日，授書至性相近也，習相遠也，遽曰：凡圣本一體，以習故差別，我知之矣。即去家，趨成都，師鹿苑清泰。年十九，剃染登具。
泰嘗令聽起信於大慈，師輒歸臥。泰詰之，師曰：既稱正信大乘，豈言說所能了？乃虛心游方，謁芙蓉於大洪。嘗夜坐閣道，適風雪震薄，聞警盜者傳呼過之，隨有所得，辭去。
大觀中，芙蓉嬰難，師自三吳欲趨沂水，仆夫迷道，師舉杖擊之，忽大悟，嘆曰：是地非鰲山也耶！
比至沂，芙蓉望而喜曰：紹隆吾宗，必子數輩矣！因留躬耕湖上，累年智證成就。出領招提，遷甘露、三祖。宣和壬寅，詔補圓通，棄去，復居泐潭。
上堂曰：古佛道：我初成正覺，親見大地眾生悉皆成正覺。後來又道：深固幽遠，無人能到。！沒見識漢好龍頭虵尾。便下座。
上堂：過去諸佛已入涅盤了也，汝等諸人不應追念；未來諸佛未出於世，汝等諸人不要妄想。正當今日，你是何人？參。
上堂：伯夷隘，柳下惠不恭，君子不由也。二邊不立，中道不安時作麼生？拈拄杖曰：鴛鴦繡出從君看，不把金針度與人。
上堂：太陽門下，妙唱彌高；明月堂前，知音蓋寡。不免舟橫江渚，棹舉清波，唱慶堯年，和清平樂。如斯告報，普請承當，擬議之間，白云萬里。
上堂：本自不生，今亦無滅，是死不得底樣子。當處出生，隨處滅盡，是活生受底規模。大丈夫漢，直須處生死流，臥荊棘林，俯仰屈伸，隨機施設。能如是也，無量方便莊嚴三昧大解脫門湯肢體，黜聰明，離形去智，同於大道。正當恁麼時，且道是甚麼人刪詩書，定禮樂？還委悉麼？禮云禮云，玉帛云乎哉？樂云樂云，鐘鼓云乎哉？
僧問：真如界內，本無迷悟之因；方便門中，愿示無生之曲。
曰：六六三十六，清風動修竹。
云：洪音一剖驚天地，有無情類盡沾恩。
曰：一曲兩曲無人會，雨過夜塘秋水深。
問：承師有言：云黯黯處，獨秀峰挺出；月朦朦，泐潭水光生。豈不是寶峰境？
曰：若是寶峰境，憑君子細看。
云：如何是境中人？
曰：看取令行時。
云：只如承言須會宗，勿自立規矩。如何是和尚宗？
曰：須知云外千峰上，別有靈松帶露寒。
雪下，僧問：祖意西來即不問，時節因緣事若何？
曰：一片兩片三四片，落在眼中猶不薦。
建炎二年正月辛丑，晚參，舉論曹洞宗旨不絕如線，復嘆息今之世續慧命者，詰朝閉門稱疾，安居如常。俄書別耆宿，中夜戒執事者，毋以俗禮治喪，侍者請遺偈，師笑以褻語答之而逝。七日，闍維，得設利如珠琲，舌齒不變，提舉馮公溫舒深異其事。以二月庚申塔于寺之西峰。壽四十五，臘二十五。
建昌軍資圣南禪師，圣節上堂，顧眎左右曰：諸人還知麼？夜明簾外之主，萬化不渝；瑠璃殿上之尊，四臣不昧。端拱而治，不令而行，壽逾百億須彌，化治大千沙界。且道正恁麼時如何行履？野老不知黃屋貴，六街慵聽靜鞭聲。
筠州洞山微禪師，上堂曰：日暖風和柳眼青，冰消魚躍浪花生。當峰妙得空王印，半夜崑侖戴雪行。
僧問：如何是默默相應底事？
曰：瘂子吃苦瓜。
隨州大洪凈嚴守遂禪師，遂寧蓬溪人，族章氏。未冠，禮南巖自慶為師，年二十七，落發進具。遠扣師門，後密證於洪山。出住水南，遷大洪。
上堂，召大眾曰：一拳拳倒黃鶴樓，一踏踏翻鸚鵡洲。慣向高樓驟王馬，曾於急水打金球。然雖恁麼，爭奈有五色絲絳系手腳，三鑐金鏁鏁咽喉，直饒鎚碎金鏁，割斷絲絳，須知更有一重礙汝在。且道如何是那一重？還會麼？善吉、維摩談不到，目連、鶖子看如盲。
上堂，舉：昔日有官人問藥山：和尚何姓？藥山云：正是時。官人罔措，下至知事處，問云：適來問長老何姓，答道正是時。的當是姓個甚麼？知事云：只是姓韓。藥山聞，云：若六月道正是時，不可道我姓熱也。又巖頭問講僧：見說大德會教，是否？云：不敢。巖頭舉拳云：是甚麼教？僧云：是權教。巖頭云：苦哉！我若展腳問你，不可道是腳教也。
師曰：奇怪！二老宿有殺人刀，有活人劍，一轉語似石上栽華，一轉語似空中掛劍。當時若無後語，達磨一宗掃土而盡。諸人要見二老宿麼？寧可截舌，不犯國諱。