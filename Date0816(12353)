洞山悟本良價禪師，會稽俞氏子。幼歲從師念般若心經，至無眼耳鼻舌身意處，忽以手捫面，問師曰：某甲有眼耳鼻舌，何故言無？
師驚異曰：吾非汝師。指往五泄山禮勝默禪師披剃。二十一，詣嵩山受具足戒。
游方，首謁南泉，值馬祖諱辰修齋，泉問眾云：來日設齋，未審馬祖還來否？眾無對。
山出對曰：待有伴即來。
泉云：此子雖是後生，甚堪雕琢。
山云：和尚莫壓良為賤。次參溈山，屢蒙賞監。
後參云巖晟禪師，因問：無情說法，甚麼人得聞？
巖云：無情得聞。
山云：和尚還聞麼？
巖云：我若聞，汝即不聞吾說法也。
山云：某甲為甚麼不聞？
巖遂豎起拂子云：還聞麼？
山云：不聞。
巖云：我說法汝尚不聞，況無情說法乎？
山云：無情說法，該何教典？
巖云：豈不聞彌陀經云：水鳥樹林皆悉念佛念法。
山於此有省，乃呈偈曰：
也大奇！也大奇！無情說法不思議。
若將耳聽終難會，眼底聞聲始得知。
巖深肯之。
山一日辭行，問巖曰：和尚百年後，若有人問：還邈得師真否？如何祗對？
巖良久云：只者是。山沈吟。
巖云：價闍黎！若欲承當此事，切須仔細。
山猶涉疑，及行，後因過水睹影，方始悟徹，乃作偈曰：
切忌從他覓，迢迢與我疏。
我今獨自往，處處得逢渠。
渠今正是我，我今不是渠。
應須恁麼會，方始契如如。
於唐大中末，屆新豐山接引學徒，厥後盛化豫章，住筠州洞山，權開五位，善接三根；大闡一音，廣弘萬品。橫抽寶劍，剪諸見之稠林；妙叶弘通，截萬端之穿鑿。晚得曹山本寂深明的旨，妙唱嘉猷，道合君臣，正偏回互。由是洞上宗風播於天下，諸方宗匠咸推尊之。蓋洞山之宗，因曹山而顯，故名曹洞宗。立此一宗，自洞山為之始也。
曹山耽章禪師，諱本寂。咸通初，訪洞山悟本。洞山問：闍黎名甚麼？
章對云：本寂。
山云：向上更道。
章云：不道。
山云：為甚麼不道？
章云：不名本寂。山深器之。密印所證，遂乃依棲十有余年。洞以類己，堪任大事。
寂將辭去，洞云：三更來，當授汝曲折。果中夜至方丈，洞授以先云巖寶鏡三昧、五位顯訣、三種滲漏畢，再拜趨出。
曹洞家風，君臣道合，正偏相資，鳥道玄途，金針玉線，內外回互，理事混融，不立一法，空劫以前自己為宗，良久處明之。
正中偏：正位即空界，本來無物；偏位即色界，有萬象形。正中偏者，為學人不知轉動，滯在劫外，則孤理而缺事，故立正中偏，背理就事，從體起用，無語中有語也。
如何是正中偏？
三山來云：夜半星河斗柄懸。頌曰：
正中偏，沈沈古殿鎖蒼烟，漏聲欲盡更初罷，澹澹蟾光映碧天。
偏中正：偏中正者，為學人著於物象，滯在今時，則孤事而缺理，故立偏中正，舍事入理，攝用歸體，有語中無語也。
如何是偏中正？
三山來云：天曉不見行人徑。頌曰：
偏中正，滿天星斗云攢鏡，隨他萬象自森羅，無窮光中含混沌。
正中來：正中來者，乃是不居尊貴位中，無化而無所不化。凡有言句，皆從無中唱出，不借而借，回途轉位，戴角披毛，向異類中來，處處無間，雖居今時而不落今時，此轉身一路也。
如何是正中來？
三山來云：紅塵堆百花開。頌曰：
正中來，木人踏破古蒼苔，縱橫不礙平原闊，朵朵蓮花信步開。
兼中至：兼中至者，兼前偏正兩位，盡在機前，拈出往來鉤鎖，血脈連環，卷舒自在，妙用隨機，更不疑滯，如人歸家，未到而至別業，乃在途中，為人邊事，明暗雙放，作家弄險處也。
如何是兼中至？
三山來云：柳綠桃紅增佳致。頌曰：
兼中至，妙用無方全理事，戛玉敲金韻冷然，希音透徹云天際。
兼中到：兼中到者，兼前四位，挾妙而歸正位，亦任冥應眾緣，依然不墮諸有。動靜施為，平常自在，全體該收，更無遺漏，功勛不犯，明暗雙收是也。
如何是兼中到？
三山來云：兩頭截斷通玄妙。頌曰：
兼中到，及盡有無還大道，撒手回途不露踪，歸家拍掌呵呵笑。
三山來總頌云：
五位正偏絕妙奇，旁通回互露先機，當頭不犯寰中禁，內外和融總不知。
君：君者，正位也。常住真空，了無一物，凝然獨立，至貴至尊，故名君。
如何是君？
三山來云：鳳閣龍樓儼至尊。頌曰：
獨鎮寰區凜圣顏，九重端拱化無偏，至尊自是亡倫匹，落落深階露日鮮。
臣：臣者，偏位也。即是色界之中種種萬象，物物無偏，贊化裁成，少伊不得，故名臣。
如何是臣？
三山來云：文經武緯妙裁成。頌曰：
公卿白屋異常流，豪氣三千射斗牛，不為功名矜釋褐，了知才干駕千秋。
臣向君：臣向君者，偏中正也。舍事入理，更無真理之異也。
如何是臣向君？
三山來云：一片葵心擁圣明。頌曰：
瀝膽披肝事莫窮，夢魂常自誓孤忠，勛華豈獨夸鴻烈？為羨傾誠到九重。
君視臣：君視臣者，正中偏也。背理就事，不立事相之名也。
如何是君視臣？
三山來云：出獵曾經渭水濱。頌曰：
相卜何因到傅巖？龍車御處野云開。鹽梅為借調羹手，不負從前夢一回。
君臣道合：君臣道合者，即正偏兼帶之語也。理事混融，內外和合，非染非凈，非正非偏，故曰虛玄大道，無住真宗，從上先德推此一位最為玄妙，故名君臣道合。
如何是君臣道合？
三山來云：風云聚會處，千古頌明良。頌曰：
盛治鴻猷壯帝畿，泰交此日慶都俞。欲知一德咸孚處，妙用無方絕顯微。
三山來總頌云：
霧鎖巖廊瑞色開，堂簾喜起共徘徊。千秋大業歸無住，漫把勛名仔細裁。
向：向時作麼生？分明有個見處，時時趨向此事，雖終日吃飯，不曾齩著一粒米；終日穿衣，不曾掛著一縷絲，直須如此用心，方有趨向分。又云君向臣，父親子，亦正中偏也。
如何是向？
三山來云：凝眸長不瞬，怎肯抱頭眠？頌曰：
著眼凝睛未是親，中懷繾綣自殷勤。回頭不謂云烟杳，肯負依依一片心。
奉：奉時作麼生？既知有此事，十二時中不與他違背，心心無間，念念無差。所以道：知有底人，始解奉重。又云臣奉於君，子順於父，亦偏中正也。
如何是奉？
三山來云：赤心常捧日，云水自依山。頌曰：
掩著柴門閉著關，拋筇可是畏峰巉，山翁此日何思算？漫煮黃虀但酌泉。
功：功時作麼生？前此向時奉時，情存取舍，尚落偏枯，猶未成功。到此渾身放下，撒手忘依，便能全身擔荷，徹底承當，內外一如，更無異體，正中來也。
如何是功？
三山來云：不須閑氣力，撒手到凌烟。頌曰：
平生辛苦有誰知？吃盡寒酸未足奇。及至承當無個事，得來依舊笑當時。
共功：共功時作麼生？前此功勛，獨著未得，理事混融。此則體用雙彰，不住一色，所謂君臣會合，父子通同，黑白不分，兼中至也。
如何是共功？
三山來云：生殺同條出，春秋總不知。頌曰：
天高地下勢難窮，就誰分造化工？自是鈞陶盈大冶，行生總在不言中。
功功：功功時作麼生？前此大功竝顯，內外齊彰。此則不落有無，不存賓主，及盡今時，迥超階級。上功字是功勛，下功字是不坐功勛。所謂功成而不處，故云不共，兼中到也。
如何是功功？
三山來云：帝力云何有？謳歌忘太平。頌曰：
底定河山數十秋，弓拋劍掛自優游，皇風帝德知何處？社飲村歌樂未休。
三山來總頌云：
五位功勛知不知？有功恰到無功時，一條布袋都囊卻，笑倒長街老古錐。
誕生王子：此喻心本是佛，不假修持，本自圓成，無勞證悟，然猶須知有向上一路。如皇后所生之太子，雖是天然尊貴，名曰誕生，亦名內紹，亦名王種，亦名正位。要知此位，亦須轉卻；若不轉，即便墮在尊貴邊。所以道：子轉身而就父，為甚父全不顧？不見有誕生王子也。父者，向上虛位，明本來原無位次，不落階級也。
如何是誕生王子？
三山來云：前星光宇宙，貴胤自天然。頌曰：
生來尊貴號儲君，位正東宮沒比倫，玉葉金枝非別種，轉身猶自出王庭。
朝生王子：此喻修行人，未得本來尊貴，須借修證，如始覺向於本覺，葵傾藿奉，運用圣智，調和妄情，善理真性，而得圓成。恰似世間開國元勛，有大功勞，一朝封以王位故，亦稱王子。此已在偏位中生出，不同王種，亦是外紹宰相之類也。既有誕生之王，振紀宗綱，必假外紹。三人主掌門戶，內外體正，道法方隆，故以諸王子次之。
如何是朝生王子？
三山來云：才猷堪贊化，酬勛不住功。頌曰：
潛心養志在深山，學邁才超不等閑，大用一朝來帝眷，承顏豈獨侍朝班？
末生王子：此喻修行人雖假功修，終無污染，猶如幻智，隨流漂沒，忽爾回光，幻滅覺圓，方信自心不從人得，埽除都凈，不掛一絲，入塵而不染塵，得解脫智者，亦朝生中之庶子，群臣位也。
如何是末生王子？
三山來云：清白非為苦，堅貞節不移。頌曰：
落落孤貞清且貧，肯將毫末惹埃塵，登科不懈平生志，始信云衢展步輕。
化生王子：此喻修行人萬緣俱盡，己之勛業已成，卻又廣運悲智，入鄽垂手，旁宣正化，頭頭上顯，物物上明，猶如閫外威權，設施不犯，不惟安貼家邦，亦乃把定世界，此亦朝生庶子中之子，將軍位也。
如何是化生王子？
三山來云：威揚宣正令，中外化親傳。頌曰：
不動巍巍仰圣明，傳持閫外賴將軍，太平底定無多事，妙印高懸不露文。
內生王子：此喻修行人既已證修，正化已畢，復還本體，不出深宮，縱橫自在，體用不彰，理事俱泯，常居尊貴位中，與誕生同體。此雖幼小，亦可紹位，亦名內紹，乃誕生處之幼子也。
如何是內生王子？
三山來云：入宮無異體，對面不相逢。頌曰：
無作無為渾似癡，功勛不犯醉如泥。而今已出青霄外，紫禁重闈那得知？
三山來總頌云：
同生同死絕疏親，名貌何分是幾人？踏破來時多少路，都盧共到法王城。
內紹：紹，繼也，續也，相續不斷之義。內者，正位中威音那畔是也。知向許承當擔荷，是為內紹。如修行人明心見道，於日用中頭頭顯現，物物分明，實無差互，左右逢原，不假修進，不假行持，當體便證無上菩提，猶如誕生，本來尊貴，故名王種，以能紹繼君位也。
如何是內紹？
三山來云：深宮無敵體，妙用解承當。頌曰：
天然尊貴異常流，寶位傳持事未休，不是人王無別種，那能物物與頭頭？
外紹：外者，偏位，今時門中一切對境觸物處也。向外紹則臣位，如修行人不明自心，不見自性，不了正因，全未知有，且教渠知有續起功用，故名外紹。
如何是外紹？
三山來云：風塵無異路，曉夜據征鞍。頌曰：
剎剎塵塵事不差，拂開朝霧與晚霞，見得分明無異路，何妨盡摘洛陽花？
僧問九峰虔李笑難窮。
風印俱當：披星戴月，入水拖泥。
三山來頌云：
風印兩俱當，顛不顛兮狂不狂，渾身都是黃金甲，要與秋風戰一場。
風印俱不當：擔水河頭賣，點燈助日光。
三山來頌云：
風印俱不當，紙屏石枕竹方床，衲被蒙頭全不會，也無短兮也無長。
張三擘口騁精神，記得眉毛忘眼睛，聾瞎相呼無用處，面門擊碎絕人行。
借功明位：位是虛位，功是一念萬年有作之功。借功明位者，借功勛而明底事也。
三山來頌云：
滿園桃李正芳菲，莫道東君展笑微，色色都來藏不住，無端漏泄化工機。
借位明功：借位明功者，借本來而顯功用也。
三山來頌云：
生來志氣已非常，揭地掀天做一場，不是居恒抱負重，那能衣錦得還鄉？
借借不借借：正中來，縱橫得妙，雖借借而實無借借，體用一如也。
三山來頌云：
法法頭頭聽自然，無分先後與中邊，隨收隨放隨舒卷，萬里星河共一天。
全超不借借：不住於事，不住於理，不住玄妙，不住有無，體用雙忘，偏正不立，兼中到也。
三山來頌云：
到得休，即便休，更無一物可堪求，就中何自論玄妙？理事無關始徹頭。
不知有：業識茫茫，無本可據。
知有：一念回光，即同本得。
知有了卻不知有：及到無心無也無。
不知有後真知有：始信南泉喚作牛。
三山來頌云：
昧卻本來事者多，一朝得見免蹉跎，歸家莫道閑瀟灑，戴角披毛怎奈何。
一轉：棄卻者邊閑景致，回觀那畔好風光。
二轉：盡日閉門慵待客，忽然啟戶問行人。
三山來頌云：
流落江湖數十秋，歸來高臥白云頭，一朝頓起風塵念，依舊乘槎逐浪游。
借：借者，資借外邊以顯其功用也，是偏位，是外紹，是臣種。
句：句者，頭一句以明其本體也，是正位，是內紹，是王種。
挾帶：挾帶者，挾持借句，兩種竝借而行，由偏位而總歸於正位也。
三山來頌云：
不是百花不見春，春來依舊百花新，花開花落誰為主？識得分明任縱橫。
大功才轉：功者，功用也。修行人十二時中妄念起時，以覺心照了，如三軍有功將軍賞也。若妄念滅除，真照亦無，如將軍有功帝王賞也。若真妄兩忘，正偏不立，不守尊貴，如帝王有功，余者皆不能賞，故曰大功不賞。大功者，無功之功也，此是虛位。才轉者，轉入偏位中來，是以借位誕生。
借位誕生：既是大功才轉，卻入誕生中來。誕生雖是嫡子，固名王種，然對帝王，須當稱臣，亦屬臣種，亦屬借位。謂他縱居東宮，亦屬偏位，不能居其正位，以大功轉，而入偏位也。
三山來頌云：
才道無功已涉功，無功功盡妙難窮，轉身一步非他事，漸入深宮近九重。
一色若消：誕生乃正宮皇后，太子須居東宮。東宮者，正具一色邊事，偏中趨正也。若住在此間，亦不名尊貴，亦不名正位，故須一色消盡。不住東宮，不守尊貴，乃名尊貴。
方名尊貴：猶如帝王崩後，太子嗣位，方名尊貴。若修行人，雖明本分，不能觸處融通，一向坐在窠窟，名為有地，位有途轍。者不可住者，卻須轉身別行一路，不滯玄妙，不執中邊，雖處尊貴而不居，方名尊貴，不然則死水淹殺人無數。
三山來頌云：
本來是佛不須疑，認著依然猶是癡，踏破頂無覓處，堂堂大露鎮皇畿。
細中移足：細中移足者，乃是達真正理趣。到此亦須拈卻，不可作奇特想，不可作玄妙想。前此一色既消，是事法已盡，而今真理亦除，直教理事雙忘，真妄不立，故名細中移足。
鶴出銀籠：既能細中移足，自然不住於事，不住於理，不住者邊那畔，玄妙不存，佛祖那顧？掀翻大海，踢倒須彌，千手拈不起，千眼覷不著，向者薦得，便是鶴出銀籠。
三山來頌云：
理事雙忘絕妙奇，脫身一步更難思，銀籠鶴出翀霄漢，正是翔空無礙時。
位轉身：超情離見，不涉有無，此是正位中事。雖在正位，卻須轉身偏位中來。若一向把斷要津，未為本分，故須向今時路頭垂手接人，自利利他乃可。
月鋪金地：月鋪金地者，有照有用，入泥入水，不顧身命，應機化現，撈摝有情，了卻那邊，卻來者邊，接物利生，曲為今時，權行方便，乃轉身之妙用也。
三山來頌云：
幾曾巖畔把心灰，又到紅塵走一回，不是白云驚夢破，何緣月色滿高臺？
一、平常無生句：白云覆青山，青山不露頂。須知此句要通一路，通得，如獅子嚬呻。
三山來頌云：
平常一句義幽玄，話出無生別有天，語下言前難摸索，旁通一路在機先。
二、妙玄無私句：寶殿無人空侍立，不栽梧桐免鳳來。須知此句無賓主，通得，如獅子返擲。
三山來頌云：
絕跡藏踪渾似癡，主賓不立最玄微，沈沈古殿蒼烟鎖，一句無私上上機。
三、體明無盡句：手指空時天地轉，回途石馬出紗籠。須知此句兼帶去，通得，如獅子踞地。
三山來頌云：
枯木花開錦繡新，三春令到絕鳴禽，等閑透得其中旨，體用明明不可分。
一、言無展事：如答鎮州出大蘿卜頭是也。其言不曾開展，以明其事，須理會在有言之外乃可。
二、語不投機：如答乾屎橛是也。其語不與來機相投，須妙悟於語句之間乃可。
三、承言者喪：如從言句承當，便喪失宗旨，此不能在言外理會者。
四、滯句者迷：如凝滯於句中，便迷昧真理，此不能在語中妙悟者。
於此四種薦得，作個灑脫衲僧；於此不明，終成鹵莽。
三山來頌云：
話出無生妙義多，舌頭無骨帶誵訛，承言滯句終無用，一片凝心奈若何？
正位一色：無影林中鳥不棲，空階密密向邊遲。寒巖異草何曾綠，正坐當堂失路迷。
大功一色：白牛雪覓無踪，功盡超然體皓融。月影蘆花天未曉，靈苗任運剪春風。
今時一色：髑髏識盡勿多般，狗口才開落二三。日用光中須急薦，青山只在白云間。
三山來頌云：
尊貴位中坐者難，忘功罷業渾如憨。須知接引今時事，一色無過正與偏。
正不坐正，偏不垂偏。
有時恁麼：兩個五百是一貫，阿爺原是丈夫漢。
有時不恁麼：從他五五二十五，我則六六三十六。
有時恁麼卻不恁麼：題目雖然一般，怎奈注腳各別。
有時不恁麼卻恁麼：雖然日月不雙明，到底三年同一閏。
有時恁麼恁麼卻不恁麼：說是說非無定止，闍黎莫作兩頭看。
有時不恁麼不恁麼卻恁麼：指東話西非與錯，將長就短的和真。
有時恁麼不恁麼總得：或是或非金出鐵，若橫若順鐵成金。
有時恁麼不恁麼總不得：自古張家難姓李，從來二字不成三。
指是為非非不是，將非作是是焉非？就中若也情量度，海角天涯鷂子飛。
一、識自宗：識自宗者，須識本來宗趣，不落言詮，才擬論量，千山萬水。
二、死中活：死中活者，寒灰發焰，枯木騰芳。須是死中得活，木人撫掌，石女呵呵。
三、活中死：活中死者，貪尋言語路，喪卻本來人。如夾山境語，直作境話會是也。
四、不落死活：不落死活者，不坐二邊，不住一色，日用尋常，逍遙自在。
五、背舍：五背舍者，背事舍理，埽蕩圣凡，纖塵不立，離四句，絕百非，赤灑灑，凈躶躶，堂堂無間隔，及盡乃通身。
六、不背舍：不背舍者，披毛戴角，拖犁拽耙，隨時游戲，不捐事理，所謂隨流認得性，無喜亦無憂。
七、活人劍：活人劍者，凡有語話，不犯鋒鋩，隨機妙轉，應物圓成，所謂放行則瓦礫生光，你若轉得身來，自是揚眉吐氣。
八、殺人刀：殺人刀者，埽除佛祖見，割斷圣凡情，一句截流，萬機寢削，所謂把定則乾坤失色，你若觸著鋒鋩，未免喪身失命。
九、平常：平常者，就日用尋常中垂手，不事奇特高遠，如常恰似秋風至，無意涼人人自涼。
十、利道拔生：利道拔生者，剪除腳下線，指出掌中珠，拔濟群生，利以大道。雖然春色無高下，到底花枝有短長。
十一、言無過失：言無過失者，粗言細語，倒弄顛拈，悉皆中的，所謂言滿天下無口過也，但恐承言滯句之流卻從者蹉過。
十二、透脫：透脫者，不被一切羈縻，迥然超脫，腳跟截斷紅絲線，天上人間自在飛，此是學人能領會也。
十三、透脫不透脫：透脫不透脫者，雖然打破玉團子，卻撒黃金在眼中，是透脫中不透脫也。
十四、稱揚：稱揚者，提持此事，妙唱宗猷，須是個中人會悟音聲之外。所謂萬籟有心聞不得，孤巖無耳卻知音。
十五、降句：降句者，斷絕語言，不恣談說，所謂閉口牢藏舌，安身第一方。
十六、方入圓：方入圓者，縱橫得妙，左右逢原，更無滯礙，隨口道來，無可不可，能入圓通三昧也。
三山來頌云：
吃盡寒酸費苦辛，同生同死是何人？慈衷一片誰知委？幾度臨機任縱橫。
文殊面目：文殊門者，借物顯也。
頌曰：
若問文殊戶，頭頭路不阿，東林青郁密，南岳碧嵯峨，天際懸空月，庭前帶雨莎，更尋玄妙相，箭已過新羅。
觀音妙唱：觀音門者，音聲闡也。
頌曰：
欲叩圓通戶，圓通戶不封，戍樓鳴曉角，烟寺起霜鐘，鶴唳當晴夜，猿啼正碧峰，悲心閑竝廣，何處不相通？
普賢妙用：普賢門者，身動靜也。
頌曰：
若欲識普賢，嵯峨本不懸，蘿攀登絕頂，航掣采祥蓮，野老燒松火，山童汲月泉，縱橫如未會，覿面隔重巔。
三山來頌云：
庭前柏子郁青青，無數春禽樹上鳴，幾度援弓拋彈擊，猶嫌辜負老婆心。
劫壺空處妙難通，擬欲無功已墮功。偏正不曾離本位，君臣那更異深宮？
玉機轉側方圓備，寶監澄明理事同。云輦月娥歸半夜，曉來烟霧尚朦朧。