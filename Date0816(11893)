佛告阿難：未來眾生云何當觀如來陰馬藏相？陰馬藏相者，我在家時，耶輸陀羅及五百侍女咸作是念：太子生世，多諸奇特，唯有一事，於我有疑。
婇女眾中有一女子，名修曼那，即白妃言：太子者，神人也。毗陀經說：若有神人，質性清凈，以梵行故，身根平滿。太子今者似梵行人，納妃多載，其諸婇女奉事歷年，不見身根，況有世事。
復有一女，名曰凈意，白言：大家！我事太子，經十八年，未見太子有便利患，況有諸欲。
爾時，諸女各各異說，皆謂太子是不能男。太子晝寢，皆聞諸女欲見太子陰馬藏相。是時，太子誓愿力故，應諸女人，安徐轉身，內衣被發，見金色身，光明晃耀，雙膝暫開，咸覩圣體，平如滿月，有金色光，猶如日輪。諸女歡喜，如此神人，實可敬愛，但於我等，世情望絕。作是語已，悲泣雨淚。
爾時，太子於其根處出白蓮華，其色紅白，上一下二，三華相連。諸女見已，復相謂言：如此神人，有蓮華相，此人云何心有染著？作是語已，噎不能言。
是時，華中忽有身根，如童子形，諸女見已，更相謂言：太子今者現奇特事。忽有身根，如是漸漸如丈夫形，諸女見此，滿己情愿，不勝悅喜。
現此相時，羅睺羅母見彼身根，花花相次，如天劫貝，一一花上乃有無數大身菩薩，手執白花，圍繞身根，現已還沒，如前日輪，此名菩薩陰馬藏相。如來今者成菩提道，是大丈夫，具男子身，復當為汝顯現男相。
佛告阿難：汝未出家時，摩偷羅王有一乳母，名頭牟婆，乳養彼王經十五載。王既長大，合掌長跪，從王求愿，白言：大王！我雖卑賤，乳養大王，勤劬歷年，伏惟大王乞賜一愿！
王白乳母：欲求何等？
乳母即言：在王宮中，如功德天，一切無乏，唯闕一事：所謂女人情愿所幸。
王白乳母：當以乳母配一大臣，義同伉儷。
乳母不愿，白言：大王！貴人多事，非我所樂。愿勑國內一切男子，十五已上，三十已還，皆悉從我。若能來者，我施彼人一大金錢，形丑陋者，當施銀錢。
時彼國王報乳母恩，造一高樓，宣令國內，勑諸男子，如上所愿，皆悉來集。經歷年歲，乳母衰老，多招諸女，遂有五百，一一女人復買諸婢，種種莊飾，數滿八千。
時彼國王遘疾崩亡，太子紹位，智臣白言：先王報恩，恣此老婢，令王國土如婬女村，損辱國望，實自不少，用此何為？宜時擯徙。白已出外，焚燒高樓，驅逐諸女，諸女惶怖，詣舍衛國。既到舍衛，於四衢道造立婬舍，作妖如前。
舍衛大國多諸人眾，湊諸女家，經一宿者，輸金錢二百。國有長者，名如閭達，積財百億。長者有子，名曰華德，兄弟三人，游蕩無度，競奔婬舍，始初一往，各各皆輸金錢十五，日日夜夜輸金錢，過倍常人，經一月中，一藏金盡。其父長者案行諸藏，見一藏空，問守藏者：此藏中金，為何所在？
典藏白言：大家諸子日日持金往婬女舍，若不制止，用金當盡。
長者聞已，椎胸大哭：嗚呼！賊子！破我家居。手執大杖，打兒母頭。
其婦號哭：嗚呼！賊子！生兒無益，偷金藏盡，父無訓范，素不嚴勑，見打何為？
長者瞋恚，號哭詣王，腹拍王前，白言：大王！國內荒亂，摩偷羅國諸羅剎女來住此城，破我家業。
王語長者：汝甚大富，金藏猶盡，況余凡下，寧不困耶？
長者白王：唯愿大王速誅惡人！
王告長者：吾受佛戒，猶不傷蟻，況欲殺人？
長者聞此，舉手拍頭，白言：大王！臣聞王者誅罰惡人，為國除患，當有何罪？今日大王與惡為伴，縱諸婬女壞亂正法，國荒民窮，戒將安存？
王告長者：如來出世，多所調伏，鴦掘摩羅、氣噓旃陀羅、大力鬼王、羅剎魁膾，一切皆化，今當詣佛，啟白此事，卿可小忍。
安慰臣已，駕乘名象，與諸侍從往詣只洹，為佛作禮，繞佛三匝，合掌長跪，白言：世尊！摩偷羅國諸婬女等，今來此間惑諸年少，愿佛化之！
佛告大王：卻後七日，佛自知之。時波斯匿王禮佛而退。
佛告摩訶迦葉：汝往須達大長者家，可白：檀越卻後七日，佛詣試場，化諸婬女。須達聞已，歡喜踴躍，辦諸供具，作七寶華，高十一丈，置佛坐處，懸諸繒蓋，香汁灑地。
其日已至，王擊金鼓，令諸國內諸論議師皆詣試場。須達長者請諸比丘、比丘尼、優婆塞、優婆夷，一切皆集，當設供養。明日時到，王與諸人詣論議場，長者如閭達遣旃陀羅喚諸婬女，須達長者亦白時到。
是時，如來勑千二百五十比丘：汝諸比丘，各隨定意，現大神通。上座憍陳如與四比丘化作一窟，大如香山，百千蓮華，一一華上有五比丘結加趺坐，身出金光，令身金色，端嚴可愛，猶如彌勒。復有化人作十八變，一一變中有十八比丘，作十八變，神通可觀，中有入三昧者，中有經行者，光明回旋，猶如金山生諸寶華。比丘在窟，身心不散，飛到試場，坐於上位。
郁毗迦葉踴身空中，化作六龍，蟠身相結，為比丘座。在其座上作十八變，飛至試場。伽耶那提兄弟二人，踴身虛空，化作大石窟，入火光定，作十八變，飛至試場。大德摩訶迦葉著千納衣，手擎鉢盂，執持威儀，足步虛空，步步之中，化一寶樹，一一樹下有化迦葉，經行林中，作十八變，亦至試場。大智舍利弗踴身空中，作十八變，身上出千日，光明赫奕，不相障蔽，身下出千月，如秋滿月，團圓可愛，作十八變，飛至試場。
大目揵連踴身空中，化作八萬四千師子座，一一師子閉目伏地，白如雪山，大目揵連坐其背上，作十八變，飛至試場。尊者優波離踴身空中，於虛空中敷尼師檀，結加趺坐，入慈三昧，身諸毛孔流出金光，作十八變，飛至試場。大迦旃延踴身空中，化作十五摩醯首羅，一一天子乘一牛王，頭上生華，大迦旃延處此華座，作十八變，飛至試場。須菩提踴身空中，冥然不現，但聞語聲，說如是偈：
一切法如性，無我無眾生，
亦無婬欲想，當復教化誰？
諸法本無性，亦無名字相，
愛著故起欲，當復教化誰？
說是語已，作十八變，飛至試場。時阿那律踴身空中，化萬梵王作諸梵宮，比丘處中，作十八變，飛至試場。羅睺羅、難陀，時二比丘踴身空中，化作寶樓，比丘處中，入深禪定，作十八變，飛至試場。如是千二百五十比丘各現異變，亦作十八種神通，飛至試場。
爾時，世尊獨將阿難，持尼師檀，手執澡罐，世尊在前，阿難在後，從佛鉢盂中有六蓮華，一一蓮華放金色光，照舍衛國，令作金色。澡罐水中有大金幢，其金幢頭有五百光，一一光明化千化佛，三十二相皆悉具足，足步虛空，飛至試場。波斯匿王及諸大眾散華燒香，為佛作禮，百千天樂不鼓自鳴，歌詠如來無量功德。波斯匿王長跪合掌，勸請如來，令化婬女。佛坐華座，為諸大眾略說苦、空、無常、諸波羅蜜，諸女不受。
時女眾中，有一婬女，名曰可愛，告諸女言：沙門瞿曇本性無欲，人言不男，故於眾中演說苦、空，毀欲不凈，若有身分皆具足者，於大眾中應去，慚愧如尼揵子，出身示我，審有此相，我等歸伏，為其弟子；若無此相，虛說不凈，此無根人，性自無欲，云何不說欲為不凈？
說是語已，如來爾時化作一象，如轉輪圣王象寶，時象腳間出一白華，猶如象支，漸漸跓地。諸女見已，歡喜大笑，各相謂言：沙門善幻，乃化作此。
佛復化作一馬王像，出馬王藏，如琉璃筒，下垂至膝，諸女見已，彌言是幻。
末利夫人見此化相，白諸比丘尼及優婆夷：我等諸女宜各退還，婬女所說，不可聽聞。世尊大慈，今欲化之，必作異變，我等宜避。禮佛而退。
佛勑阿難：汝告波斯匿王及諸比丘，各自游戲。
波斯匿王白諸大德：如來大慈，欲化婬女，我等今者宜各遠去。
作是語已，卻行而退，唯此千二百五十比丘侍立佛後。佛告憍陳如：將汝徒眾經行林中。
五百比丘大智舍利弗為眾上首，猶故合掌，侍佛左右。佛告舍利弗：汝亦隨意與諸論師論講所宜。
五百比丘隨舍利弗後，至華林中，為波斯匿王更說四諦，唯阿難在。佛告阿難：汝留坐具，汝亦宜去。
作是語已，是時，世尊獨往女所。是時，諸女見佛獨在，高聲大笑，白言：沙門！汝今為有身分不耶？
佛言：我具男身，是大丈夫。諸女聞已，掩口而笑。
爾時，世尊敷尼師檀，金剛地神化作金床，七寶為腳，在坐具下，佛坐其上，楪僧伽梨，披僧只支，示胸卍字，令女見之。諸女見字，如百千男子，年皆盛壯，顏貌奇特，甚適女意。佛復披泥洹僧，見佛身體泯然平滿，有金色光，猶如千日，諸女見已，皆言：瞿曇是無根人。
佛聞此語，如馬王法，漸漸出現，初出之時，猶如八歲童子身根，漸漸長大，如少年形，諸女見已，皆悉歡喜。時陰馬藏漸漸長大，如蓮花幢，一一層間有百億蓮華，一一蓮華有百億寶色，一一色中有百億化佛，一一化佛，百億菩薩、無量大眾以為侍者。時諸化佛異口同音，毀諸女人惡欲過患，而說偈言：
若有諸男子，年皆十五六，
盛壯多力勢，數滿河沙，
持以供給女，不滿須臾意。
時諸女人聞此語已，心懷慚愧，懊憹躄地，舉手拍頭，而作是言：嗚呼！惡欲乃令諸佛說如此事。我等懷惡，心著穢欲，不知為患，乃令諸佛聞如此弊，猶如盛火焚燒我等。說是語時，見虛空中一切化佛廣為諸女說不凈觀，所謂九想、十想、三十想、數息安般。諸女聞說不凈觀法，樂禪定樂，不樂愛欲。
爾時，世尊還攝身光，端坐金床，大眾云集，還到佛所。波斯匿王白言：世尊！如來出世，多所利益，乃於此處現大光明，況余身分無量功德。
一切諸天在虛空中亦贊如來百千梵行：如來梵行乃得如此，勝陰馬藏，沒無處所，顯出金華，化佛無數，是持戒報，功德巍巍。
時諸女人聞此說已，四千女等發阿耨多羅三藐三菩提心，二千女人遠塵離垢，得法眼凈，二千女人於未來世過十二劫，次第當得辟支佛道。長者如閭達見佛現化惡魔女人，贊言：善哉！善哉！如來昔者破波旬軍，今化諸女，與本無異。此相現時，無量諸天發菩提心，波斯匿王所將士眾有五百人，求佛出家，須發自落，身所著衣，變成袈裟，應時即得阿羅漢道。是時，大眾見馬王藏，心歡喜者，除五十億劫生死之罪，禮佛而退。
佛告阿難：我昔夏安居時，波羅奈國有一婬樓，樓上有女，名曰妙意，昔日於佛有重因緣，我與難陀及將汝往此婬女舍，日日乞食，此女於我不曾恭敬，於難陀所，偏生愛著。已經七日，女心念言：沙門瞿曇若能遣弟難陀、阿難從我愿言，我當種種供養沙門。
佛告阿難、難陀：汝從今日莫往彼村。世尊自獨執鉢而行，至女樓所，一日至三日，放金色光，化諸天人，此女不悟。
後日，世尊復將阿難、難陀在樓下行，婬女愛敬二比丘故，遙以眾華散佛及二比丘。阿難告言：汝可禮佛。女愛阿難，應時作禮。
爾時，世尊化三童子，年皆十五，面貌端正，勝諸世間一切人類。此女見已，身心歡喜，為化年少五體投地，敬禮年少，白言：丈夫！我今此舍如功德天，福力自在，眾寶莊嚴，我今以身及與奴婢奉上丈夫，可備灑掃。若能顧納，隨我所愿，一切供給無所愛惜。作是語已，化人坐床。
未及食頃，女前親近，白言：丈夫！愿遂我意。
化人不違，隨己所欲，即附近己。一日一夜，心不疲厭；至二日時，愛心漸息；至三日時，白言：丈夫！可起飲食。
化人即起，纏綿不已，女生厭悔，白言：丈夫！異人乃爾。
化人告言：我先世法，凡與女通，經十二日，爾乃休息。
女聞此語，如人食噎，既不得吐，又不得咽，身體苦痛，如被杵搗。至四日時，如被車轢；至五日時，如鐵丸入體；至六日時，支節悉痛，如箭入心，女作念言：我聞人說迦毗羅城凈飯王子，身紫金色，三十二相，愍諸盲冥，救濟苦人，在此城，常行福慶，放金色光，濟一切人，今日何故不來救我？
作是念已，懊惱自責：我從今日，乃至壽終，終不貪色，寧與虎、狼、師子、惡獸同處一穴，不貪色欲，受此苦惱。作是語已，復起飯食，行坐共俱，無奈之何。
化人亦瞋：咄！弊惡女廢我事業！我今共汝合體一處，不如早死。父母宗親若來覓我，於何自藏？我寧經死，不堪受恥。
女言：弊物！我不用爾，欲死隨意。
是時，化人取刀刺頸，血流滂沱，涂污女身，萎沱在地。女不能勝，亦不得免。死經二日，青瘀臭黑，三日膖脹，四日爛潰，大小便利及諸惡蟲，迸血諸膿，涂漫女身，女極惡厭而不得離。至五日時，皮肉漸爛；至六日時，肉落都盡；至七日時，唯有臭骨，如膠如漆，黏著女身。女發誓愿：若諸天神及與仙人凈飯王子能免我苦，我持此舍一切珍寶，以用給施。
作是念時，佛將阿難、難陀，帝釋在前，擎寶香爐，燒無價香，梵王在後，擎大寶蓋，無量諸天鼓天妓樂，佛放常光，明耀天地，一切大眾皆見。如來詣此女樓，時女見佛，心懷慚愧，藏骨無處，取諸白、無量眾香，纏裹臭骨，臭勢如故，不可覆藏。女見世尊，為佛作禮，以慚愧故，身映骨上，臭骨忽然在女背上，女極慚愧，流淚而言：如來功德，慈悲無量，若能令我離此苦者，愿為弟子，心終不退。
佛神力故，臭骨不現。女大歡喜，為佛作禮，白佛言：世尊！我今所珍，一切施佛。佛為咒愿，梵音流暢。女聞咒愿，心大歡喜，應時即得須陀洹道。五百侍女聞佛音聲，皆發無上菩提道心。無量梵眾見佛神變，得無生忍。帝釋所將諸天子等，有發菩提心者，有得阿那含者。
佛告阿難：我昔初成道時，伽耶城邊住，熙連河側，有五尼揵，第一尼揵名薩闍多，五百徒眾，余四各有二百五十弟子。時諸尼揵自稱得道，來至我所，以其身根繞身七匝。來至我所，敷草而坐，即作是語：瞿曇！我無欲故，梵行相成，我之身根乃能如此，如自在天。我今神通過踰沙門百千萬倍，沙門作一，我當作二。即於地中化作一樹，以其身根絞繞著樹，滿七匝已，令樹云霧如龍王氣，高聲大喚，舉手唱言：瞿曇！我梵行相，事驗如此，汝稱男子，言大丈夫，以何為證？
爾時，世尊化作寶枷，寶枷兩頭有十四珠，一一明珠有千光明，一一光明化成化佛，作十八變，住立空中。世尊現化，倒住空中，腳在枷上，時佛二足出千蓮華，一一蓮華萬億光明，一一光中有百億寶臺，一一臺中無數化佛，一一化佛各攝一腳，猶如卷琉璃，令腳不現，一切化佛及釋迦文悉懸一腳，倒住空中。唯諸尼揵見佛倒住，無量天龍八部鬼神見佛世尊安坐講堂，敷演大法，所謂無相、無我等法。
時空有聲告諸尼揵：佛已作一，汝可作二。
時諸尼揵即自騰擲，手搏樹枝，抱樹而立，盡尼揵術，不能倒立。樹神現身，手搏其耳，罵言：狂人！汝如小蟲，敢與獸王師子共戰，汝向大喚：佛若作一，我當作二。佛今已住大神通力，汝何不為？樹神罵已，地神堅牢即從地出，住立空中，以大鐵鎖鎖尼揵腳，倒懸空中，有五夜叉以杖撾之，尼揵痛急，自掣墜地，未至地頃，有一尼揵稱南無佛，世尊以手接取尼揵，令身不痛。
時諸尼揵既至地已，妒心不歇，語地神言：汝無慈心，偏為瞿曇。汝宿罪故，受夜叉身，在此地下。今日復更無慈普愛，但為瞿曇，困苦我等。
時河神飛住空中，手執大石，告言：尼揵！如汝癡人，服食牛糞，石灰涂頭，令發褫落，裸形無恥，猶如驢馬，亦如貧龍，不能潤益。如來佛日普照一切，汝今云何持黑暗身與日爭光？爾時，水神唱是語已，勸請世尊伏諸尼揵。
爾時，世尊告諸尼揵：汝等不知如來身分，若欲見者，隨意觀之。如來積劫修行梵行，在家之時，無邪欲想，心不染累，故得斯報，猶如寶馬，隱顯無常，今當為汝少現身分。
爾時，世尊從空而下，即於地上化作四水，如四大海，四海之中有須彌山，佛在山下，正身仰臥，放金色光，其光晃耀，映諸天目，徐出馬藏，繞山七匝，如金蓮華，華華相次，上至梵世。從佛身出一億那由他雜寶蓮華，猶如華幢，覆蔽馬藏。此蓮華幢有十億層，層有百千無量化佛，一一化佛，百億菩薩、無數比丘以為侍者。化佛放光照十方界，尼揵見已，大驚心伏，佛梵行相，乃至如此不可思議，形不丑惡，猶如蓮華。我今頂禮佛功德海，佛智無邊，不可窮盡，受我懺悔，攝取我等。作此語已，五百尼揵合掌叉手，長跪在地，求佛出家。
佛言：善來比丘！佛勑迦葉為辦衣服。
迦葉爾時至仙人所，告大仙人：今日世尊伏諸尼揵，唯愿仙士施少衣裳。
時諸仙人取好樹皮、多羅樹葉，裁縫為衣。時諸仙人師，名曰光目，合掌叉手，告諸弟子：佛德無量，弘誓周普，乃攝受此著邪見人。我宜辦衣給裸形者，亦敬佛寶，可脫諸苦。說是語已，從迦葉後，至世尊所。
五百仙人見蓮華臺從佛身出，如眾蓮華，圍繞須彌，上至梵世。時諸仙人見此事已，歡喜合掌，敬禮世尊，諦觀世尊，目不暫舍。見佛眉間白毫相光右旋宛轉，及見佛身一切眾相，作是思惟：此相好者，必從前世無縛無著，無我無作，無心無識，無人無物，無施無受，清凈檀波羅蜜生，亦隨一切平等無相，大智空慧般若波羅蜜生。思是義已，應時即逮無生法忍。
五百尼揵著僧伽梨，為佛作禮，未舉頭頃，應時即得阿羅漢道，三明六通，具八解脫，一一尼揵誓愿當度五百尼揵。現此相時，無量諸天、龍、夜叉眾，見佛梵行清凈果報，身心歡喜，發阿耨多羅三藐三菩提心。
佛告阿難：佛滅度後，天眾、龍眾、夜叉眾、沙門眾、婆羅門眾，問佛世尊過去世時清凈無欲，修諸梵行，得何果報，汝當答言：佛有馬王藏相，與身平等，七合盈滿，如金剛器，中外俱凈，為度眾生，出現是相。化佛光明妙蓮華云，其數無量。如此身者，從無數世無染安隱，善持戒慧尸波羅蜜生。
佛勑阿難：佛滅度後，佛諸弟子欲觀如來陰馬藏相，當作是觀。如是觀者，是名正觀；若異觀者，名為邪觀。佛滅度後，佛諸弟子若有系心正念，思惟佛梵行相，化佛光明者，常於夢中見十方佛，此人生生修梵行，除卻二十萬劫生死之罪。說是相時，夜叉眾中，八千夜叉身心歡喜，贊嘆如來無量德行，應時即發阿耨多羅三藐三菩提心。