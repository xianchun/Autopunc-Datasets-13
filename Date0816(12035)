梁翰林：天台止观统例序夫止观何谓也？导万法之理而复于实际者也。实际者何也？性之本也。物之所以不能复者，昏与动使之然也。照昏者谓之明，驻动者谓之静。明与静，止观之体也。在因谓之止观，在果谓之智定。因谓之行，果谓之成。行者行此者也，成者证此者也。
原夫圣人有以见惑足以丧志，动足以失方，于是乎止而观之，静而明之。使其动而能静，静而能明。因相待以成法，即绝待以照本。立大车以御正，成大事而总权。消息乎不二之场，鼓舞于说三之域。至微以尽性，至颐以体神。语其近则一毫之善可通也，语其远则重玄之门可窥也。用至圆以圆之，物无偏也；用至实以实之，物无妄也。圣人举其言所以示也，广其目所以告也。优而柔之，使自求之；拟而议之，使自至之。此止观所由作也。
夫三谛者何也？一之谓也；空假中者何也？一之目也。空假中相对之义，中道者得一之名。此思议之说，非至一之旨也。至一即三，至三即一。非相舍而然也，非相生而然也；非数义也，非强名也，自然之理也。言而传之者，迹也。理谓之本，迹谓之末。本也者，圣人所至之地也；末也者，圣人所示之教也。由本以垂迹，则为大、为小、为通、为别、为顿、为渐、为显、为秘、为权、为实、为定、为不定。遁迹以返本，则为一、为大、为圆、为实、为无住、为中、为妙、为第一义，是三一之蕴也。
所谓空也者，通万法而为言者也；假也者，立万法而为言者也；中也者，妙万法而为言者也。破一切惑，莫盛乎空；建一切法，莫盛乎假；究竟一切性，莫大乎中。举中则无法非中，目假则无法非假，举空则无法不空。成之谓之三德，修之谓之三观。举其要，则圣人极深研几、穷理尽性之说乎！昧者使明，塞者使通。通则悟，悟则至，至则常，常则尽矣。明则照，照则化，化则成，成则一矣。圣人有以弥纶万法而不差，磅礴万劫而不极；寓名之曰佛，强号之曰觉。究其旨，其解脱自在，莫大乎极妙之德乎！
夫三观成功者如此。所谓圆顿者，非渐次，非不定，指论十章之义也。十章者，恢演始末通道之关也；五略者，举其宏纲截流之津也；十境者，发动之机、立观之谛也；十乘者，妙用所修发行之门也。止于正观而终于见境者，义备故也。阙其余者，非所修之要故也。
乘者何也？载物而运者也；十者何也？乘载之事者也。知其境之妙，不行而至者，德之上也。乘一而已矣，岂藉夫九哉！九者非他相生之说，未至者之所践也。故发心者，发无所发；安心者，安无所安；破遍者，遍无所破。爰至余乘，皆不得已而说也。至于别其义例，判为章目，推而广之不为繁，统而简之不为少。如连环不可解也，如贯珠不可杂也，如悬镜不可掩也，如通川不可遏也。义家多门，非诤论也。案经证义，非虚设也。辩四教浅深，事有源也；成一事因缘，理无遗也。噫！止观──其救世明道之书乎！非夫圣智超绝、卓尔独立，其孰能为乎！非夫聪明深达、得意忘象，其孰能知乎！今之人乃专用章句文字，从而释之，又何疏漏耶！
或称不思议境，与不思议事，皆极圣之域；等觉至人，犹所未尽。若凡夫生灭心行，三惑浩然，于言说之中，推上妙之理，是犹醯鸡而说大鹏，夏虫之议层冰，其不可见明矣！
今止观之说，文字万数，广论果地，无益初学。岂如暗然自修，功至自知？何必以早计为事乎？是大不然。凡所谓上圣之域，岂隔阔辽夐，与凡境夭绝欤？是唯一性而已，得之谓悟，失之谓迷；一理而已，迷而为凡，悟而为圣。迷者自隔，理不隔也；失者自失，性不失也。止观之作，所以辩同异而究圣神，使群生正性而顺理者也。正性顺理，所以行觉路而至妙境也。不知此教者，则学何所入？功何所施？智何所发？譬如无目，昧乎日月之光，行于重险之处，颠踣堕落可胜纪哉！
噫！去圣久远，贤人不出，庸昏之徒，含识而已。致使魔邪诡惑，诸党并炽，空有云云，为坑为。有胶于文句不敢动者，有流于漭浪不能住者，有太远而甘心不至者，有太近而我身即是者，有枯木而称定者，有窍号而称慧者，有奔走非道而言权者，有加于鬼神而言通者，有放心而为广者，有罕言而为密者，有齿舌潜传为口诀者，凡此之类，自立为祖，继祖为家，反经非圣，昧者不觉。仲尼有言：道之不明也，我知之矣！有物累也，悲夫！
隋开皇十七年，大师去世；皇朝建中，垂二百载，以斯文相传，凡五家师。其始曰灌顶，其次曰缙云威，又其次曰东阳威，又其次曰左溪朗公，其五曰荆溪然公。顶公于同门中，慧解第一，能奉师训，集成此书，盖不以文辞为本故也。或失则繁，或得则野，当二威之际，缄授而已，其道不行。天宝中，左溪始弘解说，而知者盖寡。荆溪广以传记，数十万言，网罗遗法，勤矣备矣！荆溪灭后，知其说者适三四人。古人云：生而知之，上也；学而知之者，次也；困而学之，又其次也。夫生而知之者，盖性德者也；学而知之者，天机深者也。若嗜欲深、耳目塞，虽学而不能知，斯为下矣！
今夫学者内病于蔽，外役于烦，没世不能通其文，数年不能得其益，则业文为之屡校梏足也，棼句为之簸糠眯目也。以不能喻之师，教不领之弟子，止观所以未光大于时也。予常戚戚，于是整其宏纲，撮其机要。理之所存，教之所急，或易置之，或引伸之。其义之纡，其辞之鄙，或剃除之，或润色之。凡浮疏之患，十愈其九；广略之宜，三存其一。是祛鄙滞，导蒙童，贻诸他人，则吾岂敢？若同见同行，且不以止观罪我，亦无隐乎尔！建中上元甲子首事，笔削三岁，岁在折木之津，功毕云耳。
论曰：修释氏之训者，务三而已，曰戒、定、慧。斯道也，始于发心，成于妙觉；经纬于三乘，导达于万行，而能事备焉。昔法王出世，由一道清净，用一音演说，机感不同，所闻盖异。故五时、五味、半满、权实、遍圆、大小之义，播于诸部，粲然殊流。要其所归，无越一实。故经曰：虽说种种道，其实为佛乘。又曰：开方便门，示真实相。喻之以众流入海，标之以不二法门；自他两得，同诣秘密。此教之所由作也。
暨鹤林灭而法网散，神足隐而宗途异；各权所据，矛盾更作。其中或三昧示生，或四依出现，应机不等，持论亦别。故摄论、地持、成实、唯识之类，分路并作；匪有匪空之谭，莫能一贯。既而去圣滋远，其风益扇。说法者桎梏于文字，莫知自解；习禅者虚无其性相，不可牵复。是此非彼，未得者谓证。慧解之道，流以忘返；身口之事，荡而无章。于是法门之大统，或几乎息矣！
既而教不终否，至人利见，慧文、慧思，或跃相继。法雷之震未普，故木铎重授于天台大师。大师象身子善现之超悟，备帝尧、大舜之体相；赞龙树之遗论，从南岳之妙解。然后用三种止观，成一事因缘。括万物于一心，开十乘于八教。戒定慧之说、空假中之观，坦然明白，可举而行。于是教无遗法，法无弃人，人无废心，心无择行，行有所证，证有其宗。大师教门，所以为盛。故其在世也，光照天下，为帝王师范；其去世也，往来上界，为慈氏辅佐。卷舒于普门示现，降德于如来所使。阶位境智，盖无得而称焉。
於戏！应迹虽往，微言不坠。习之者犹足以抗折百家、昭宗三藏；又况闻而能思，思而能修，修而能进，进而不已者欤！斯人也，虽曰未证，吾必谓之近矣！今之人，正信者鲜。启禅关者，或以无佛无法、何罪何善之化，化之中人以下；驰骋爱欲之徒，出入衣冠之类，以为斯言至矣，且不逆耳。私欲不废，故从其门者，若飞蛾之赴明烛，破块之落空谷。殊不知坐致焦烂，而不能自出，虽欲益之，而实损之。与夫众魔外道，为害一揆。由是观之，此宗之大训，此教之旁济，其于天下为不侔矣！自智者传法，五世至今，湛然大师中兴其道，为予言之如此，故录之以系于篇。一名。
普门子：法华玄义释签缘起序四教成列，开合之旨，蕴乎其中。十子既往，幽赞之功，在人方绝。惟三转遂周，一乘载导。经文显而约，玄记博而深；后进难窥，蒙求尚壅。不远而复，存乎其时，我哲匠湛然公当之矣。
公，孩提秀发，志学名成。渊解得于自心，博赡振于先达。无适不可以虚受人；暨毗坛以至于国清，其从如云矣！间者岛夷作难，海山不宁，徇法之多，侧身严宇。或谓身危法丧，莫如奉法全身。僶俯遂行，暴露原野。是乐法者请益悦随。且法实无边，身则有待。弘敷未暇，签访有凭。因签以释，思逸功倍。美哉！洋洋乎！登门者肯綮未尝，望涯者耻躬不逮，乘是以训，文其可废耶？先德既详，虽大科不举；诸生未达，在小疑必疏。凡十年不忘于本，以天台名家，善继其宗，以释签顺学。信所谓观象得意，俾昏作明，永代不朽者也。普早岁在尘，后时从道，徒欲击其大节，独不愧于心乎？
天王越在陕郛之明年，甲辰岁纪月贞于相，君余除馑男普门子撰宗虚无者，名教之道废；遗文字者，述作之义乖。古先梵王，乘时利见；圣贤道契，德音莫违。尚假言诠，寄诸结集。况时淹像季，学鲜知几；领会之宾，十无一二。至有穷年默坐，甘节于昏懵；白首论心，迟回于半满。人之多僻，其若是乎！未阶扪象，各陈乳色。或谓即心是佛，悟入之门。色不异空，本末谁迹？将冥绝待，章句何施？呜呼！大教陵夷若是，盖由未辩文字之性离，孰喻总持之功深？
惟昔智者大师降生示世，诞敷玄德，大拯横流。咨覆篑于大思；振绝维于龙猛。命家作古，以中观为师宗；立极建言，以上乘为归趣。爰付灌顶，顶公引而伸之。钦若弘持，广有记述。教门户牖，自此重明。继之以法华威，威公宿植，不愆于素。复次天宫威，威公敬承，如水传器。授之于左溪玄朗。朗公卓绝，天机独断；相沿说释，遑恤我文。载敡于毗檀湛然，然公闲生，总角颖悟，左溪深相器异，誓以传灯。
尝言止观二门，乃统万行；圆顿之说，一以观之。噫！缵承四世，年将二百，鱼鲁斯讹，不无同异。方将绎思，津导玄流。遂广斥邪疑，磅礴今古。质而不野，博而不繁，著辅行记凡十卷。备前圣广略之旨，允今人胜劣之机。岂唯错综所闻，将以隐括所治。所治即行，三多之妙运遽阶；所闻唯解，一经之玄览斯㳷。夫行有岐路，则始终天隔；解无方隅，亦浅深随类。建言辅行以举其全。故自远方来，询疑请益，击蒙发覆；孜孜日夕，庶几幽赞，钦若传弘。道之将行，不孤运矣！咨予末学，轻议上乘，其犹爝火，增辉二曜。
崔尚：桐柏观颂序桐柏山高万八千丈，周旋八百里。其山八重，四面如一。中有洞天，号金庭宫，即右弼王乔子晋之所处也。是之谓不死之福乡，养真之灵境。故立观有初，强名桐柏焉耳。
古观荒废，则有道之士，往往因之。坛址五六，厥迹犹在。洎乎我唐，有司马炼师居焉。景云中，天子布命于下，新作桐柏观。盖以光昭我元元之丕烈，保绥我国家之洪祉者也。
夫其高居八重之一，俯临千仞之余；抱阴向阳，审曲面势。东西数百步，南北步如之。连山嵬峨，四野皆碧；茂木蓊郁，四时并青。大岩之前，横岭之上，双峰如阙，中天豁开。长涧南泻，诸泉合漱。一道瀑布，百丈垂流。望之雪飞，听之风起。石梁翠屏可倚也，琪木珠条可攀也。仙花灵草，春秋竞发；幽鸟清猿，晨暮递响，信足赏也。始丰南走，云嶂间起。剡川北去，烟岑相接。东亚入沧海，不远蓬莱；西则浩然长山，无复人境。总括奥秘，郁为秀绝。苞元气以混成，镇垕地而安静。非夫神与仙宅，仙得神营，其孰能致斯哉！
故初营天尊之堂，昼日有云五色，浮霭其上；三井投龙之所，时有异气入堂复出者三。书之者记祥也。然后为虚室以凿户，起层台而累土。经之殖之，成之翼之。缀日月以为光，笼云霞以为色。花散金地，香通元极。贞侣好道，是游斯息。微我练师，孰能兴之？
晁待制：仁王般若经疏序陈隋间，天台智者大师，远禀龙树，立一大教；九传而至荆溪。荆溪之世，有新罗来学者，曰法融、理应、纯英。故此教播于海外，诸国与中原并盛矣！唐室丧乱，典籍荡灭。虽此教不可忘者，亦难乎其存也。然杲日将出，而晓霞先升；真人应运，而文明自见。我有宋之初，此教复航海入吴越。今世所传，三大部之类是也。然尚有留而不至，与夫至而非真者。
仁王经疏先至有二本，众咸斥其伪。昔法师既纳日本信禅师所寄辟支佛发，答其所问二十义，乃求其所谓仁王经疏。信即授诸海舶。无何，中流大风惊涛，舶人念无以息龙神之意，遽投斯疏，以慰安之。法智乃求强记者二僧诣信，使诵文以归。既而二僧丧乎日本。至元丰初，海贾乃持今疏二卷来四明，有沙门如询因缘得之云云。
智者慈霔，尽法性为止观，而原流释迦之道。今方盛於越中，异日会当周于天下。岂独是书之不可掩哉！大抵吾宗所以永异它家，不容同世并语者，其唯三千乎！其唯观具乎！
吴铠庵居士：重刊删定止观序奇哉！救世明道之书，不图复行于今也！使王公大人知有此书，必不至信谗以废毁；使缙绅先生知有此书，必不至立论以抵排；使启禅关者读此书，其肯以教外别传自欺乎？使寻经论者能读此书，其肯以分别名相自困乎？矧欲使薄海内外，家藏此书，展转开导，了达此义，又孰肯贪于粗五欲而不早求解脱者乎？是皆内教弟子，护持教法之大略也。子贡好辩，孔道以明；孟子岩岩，功堪继禹。斯言概之，谁曰不信？
慈云大师：南岳止观后序止观，用也，本乎明静；明静，德也，本乎一性。性体本觉谓之明，觉体本寂谓之静。明静不二谓之体。体无所分，则明静安寄？体无不备，则明静斯在。语体则非一而常一，语德乃不二而常二。祇分而不分，祗一而不一耳。体德无改，强名为万法之性；体德无住，强名为万法之本。万法者，复何谓也？谓举体明静之所为也，何其然乎？良由无始本觉之明强照，照生而自惑谓之昏；无始无住之本随缘，缘起而自乱谓之动。昏动既作，万法生焉。捏目空华，岂是他物？故云不变随缘，名之为心；随缘不变，名之为性。心，昏动也；性，明静也。若知无始即明而为昏，故可了今即动而为静。于是圣人见其昏动可即也，明静可复也，故因静以训止，止其动也；因明以教观，观其昏也。使其究一念即动而静，即昏而明。昏动既息，万法自亡，但存乎明静之体矣。是为圆顿，是为无作，是如来行，是照性成修，修成而用废谁论？止观体显而性泯，亦无明静，豁然谁寄，无所名焉。为示物指归，止成谓之解脱，观成谓之般若。体显谓之法身，是三即一，是一即三。如伊三点，如天三目；非纵横也，非一异也。是谓不思议三德，是谓大般涅槃也。
呜呼！此法自鹤林韬光授大迦叶，迦叶授之阿难。阿难而下，灯灯相属，至第十一马鸣。鸣授龙树，树以此法寄言于中观论。论度东夏，独河淮慧文禅师解之，授南岳大师。南岳从而照心，即复于性；获六根清净，位邻乎圣。斯止观之用验矣！我大师惜之无闻后代，从大悲心出此数万言，目为大乘止观，亦名一乘，亦名曲示心要。分为二卷，初卷开止观之解，次卷示止观之行。解行备矣，犹目足焉。俾我安安不迁，而运到清凉之池。噫！斯文也，岁月辽远，因韬晦于海外，道将复行也。果于咸平三祀，日本国圆通大师寂照，锡赀扶桑，杯泛诸夏。既登鄮岭，解箧出卷。天台沙门遵式首而得之，度支外郎朱公頔冠首序，出奉钱，摸板而广行焉。
大矣哉！斯文也，始自西传，犹月之生；今复东返，犹日之升。素景圆晖，终环回于我土也。因序大略，以纪显晦耳。
王太师：序
修观之道，曰从行、曰附法、曰托事，唯三而已。今观心图者，从行之正轨也。准夫止观二十五法为方便，十乘十境为正修者，固非于此能备。若其日用之际，以十界德过升沉，鉴我心曲，虽丝发不能自逃，其迁善改过之要乎！
慈云大师示我以观心之图，研味法喜，心乎不忘。置诸座隅，足以自警，而未见兼人之益。乃复命工形诸篆刻，用广流行，庶几乎仰承于师志也。
贺允中：江东天籁序绍兴壬子之春，余拿舟自秦淮东下。雅闻天台有玉霄峰之境，巉绝秀爽，可以冥搜远寄，于是卜万年之麓而寓焉。
一日游万年上桐柏，至福圣松下，遇见一人焉；修而岸，傲吟而来。有黄冠谓予曰：此刘与机也。揖而坐，盘礴良久。徐叩所业，与机自笑：亡日月旧矣。徜徉溪涧，酬揖仙风，所未能去怀者，惟觞及咏，余复何言！
因口占数篇，坐客皆击节，余亦不觉近前捋其须，曰：比招山友，寻获诗人，大不孤于此行矣！自此芒鞋竹杖，季往月来，率以为常。及余为福建漕回，每遇于巾子山之精舍。访其近作，则气益浑而格益整，雄赡两足，意语具胜。往往笔端超诣，可以平视鲍、谢，而仿佛乎唐之气象焉。遂目其编为江东天籁。与机曰：君子爱人，不以姑息，夫子何夸予之有？予应之曰：闻有豫章先生乎？此老句法为江西第一祖宗，而和者始于陈后山，派而为十二家，皆铮铮有名，自号江西诗派。今子孤立江东，恨知于者不多。他日士大夫终得子之诗，必有心醉而兴见晚之叹者矣。彼派焉者，虽欲擅一方，而不容对垒之可乎？与机掉头不领，予强名之以归其卷云。若问与机所以为与机，胸中有皂白者，开卷自燎然也。
吴子良：江东天籁序台以山名，而天台县山所盘礴，巅顶入霄汉，云气与沧海相吐吞。其秀英所钟，在物为灵根异卉，在人为仙侣佛徒，晋唐以来传之矣。然予曩使畿下，俾所部各议祠乡先贤，以励来学。而天台独以二刘公应，然则无达宦先二公者乎？何为其取此？嘻！此可见人心矣！
世之通塞者外，而非通塞者内；显晦者暂，而非显晦者常。方二公在时，身名仅一第，官薄不过初品。葛巾藜杖，往来林谷间，与牧童樵叟相尔汝；而孝义积于家，孚于乡。乡之饥岁赖以活，邻里赖以安，斗讼赖以平。当世名公卿皆其宾友，一时名声俊流多其门下士也。则位虽非通，而道不为塞；生虽非显，而死不为晦。上下千二百年，宜未有先二公者。
二公，长曰知过，字与机；少曰知变，字与权，皆以能诗称。而与机之诗，尤宏富俊健，有庆历元祐气骨。贺公允中目其集为江东天籁，谓与江西宗派相上下，迨庶几哉！夫优于诗而劣于德，诗未必传，传未必彰彰也。德胜其诗，诗减其德，德既传，诗亦传矣！而况诗不复减其德，诗有不传者乎？
宋之瑞：序
天台僻居海峤，古不以佳郡名，往往为逐臣御魑魅之地。暨皇朝声教远被，乃稍列于中州。翠华南渡，密迩行都，始为辅郡。然而气冲神秀，仙佛所宅，洞天福地，殆与蓬莱、方丈相埒。其著称自昔，又不可掩者。
之瑞弱冠游太学，先是未尝一登胜践。或有问者，辄口呿不能对。私窃叹曰：司马迁遍游天下名山大川，而吾居是邦，曾不能出户庭，少迂杖屦，是可矣！曩岁居忧多暇，遂与一二释子，穷探极诣，不惮茧足。凡高僧逸士之所栖隐，骚人墨客之所赋咏，断碑残刻，灵踪异状，随笔之纸。归而参以祥符图经，所载殊略。盖是时委官会粹，志于趣就。矧距今垂二百祀，其户口之繁庶，赋入之增益，与夫人材辈出，区宇创建，自应月异而岁不同矣。
于是门分汇次，粗成一编。惟荒诞不经者，削去弗录。姑以便览观而资问答，藏之巾笥有年矣。邑宰毗陵丁公大荣，博雅好事；一日访予，深以图经未备为阙典。因出是编示之，欣然抵掌，荐续近事，寻命锓梓。
昔兴公盖尝赋天台矣，第不过驰神想像，故辞虽富而事不该。今具得于耳目睹，记详而非虚意者，庸可以传信乎！庶俾怀青霞之致者，闻其名而不及见，一开卷而尽得之。若乃搜补遗放，则犹有望之后人。
黄太史：无见语录序天台之华顶峰，有大比丘居焉，曰无见睹禅师。
禅师之道，上承临济之正传者也。盖自菩提达摩，以摩诃迦叶所得无上正法，至于东土，直接上根。其后支分为二，而心印独传于曹溪，派别为五，而宗风大振于临济。其得人之众，莫临济一宗为盛焉。七传至于杨岐、白云、五祖、圆悟，诚所谓不立一法，根源直截，使人明心见性，以成佛者矣！悟之传有虎丘隆公、大慧杲公，皆卓然竖立教道。于故宋南渡之初，东南禅门之盛，遂冠绝于一时。而隆之传为应庵华公、密庵杰公、破庵先公、及无准范公，凡四世。范公之传有断桥伦公、雪岩钦公。当宋之季年，宗门耆宿，相继沦谢；而二公独唱道东南，以振扬宗风为己任，可谓禅门之柱石矣！伦公之传为方山宝公而禅师则得法于宝公。故其门户严峻，机关警捷，无忝于乃祖。其居华顶四十寒暑，苦行坚守，足迹未尝下山。不起于座，而道价之重，倾动遐迩。此其为道，岂非有光于临济之正传者乎！
初钦公之传为高峰妙公、中峰本公。而妙公宴坐天目山上，设死关以待学者，终其身亦不下山，其与禅师实法门叔侄行。故其为道，若出一揆。入国朝以来，能使临济之法，复大振于东南者，本公及禅师而已，可谓盛矣！
禅师没既久，弟子道昌集其语录，将刊梓以行，来请予为序。予于禅师之道，其微奥高远者，诚非所能知；辄述其源流之所自，书于首简，庶使览者目击道存，则思过半矣。
至正十七年岁在丁酉六月甲子，中奉大夫。前翰林侍讲学士。知制诰。同修国史。同经筵事黄溍序昙噩：无见语录序默说而当，则或默或说而尽道；默说而不当，则或默或说而尽物。且默与说在此，而道与物在彼。在此者有以予之，在彼者有以受之，则知予者以其所当而默其所不当，受者以其所不当而求其所当欤！夫苟欲以不当而求其当，则世尊之拈华，达磨之面壁，临济喝、德山棒，擎叉打地，作舞辊毬，虽从上祖师机用之别，其击石火闪电光，箭锋直而函盖合，默说一致，道物两冥。予者受者，俱成钝置，又何有于当不当哉？
无见睹和尚既佩方山宝公真子之印，大坐天台之华顶峰上，为法坛度四十年。其标指之际，发药之顷，此予而彼受，因悉录之，以贻将来。其弟子寂庵上人光师，一日出以示余，余读而叹曰：此概永嘉所谓默而说，说而默，大师门开，无壅塞者耳！惟佛果以默说之要，传般若之道于虎丘。自虎丘一传而得应庵，再传而得密庵，三传而得破庵。是皆得以默说开般若施门而无壅塞者。至于无准断桥，则默说一致，道物两冥。般若之施，逮华顶而此录出矣。然而议者以为，存此录于施门，则般若之妙偏于说；废此录于施门，则般若之妙偏于默。审若是，则此录之于施门，存可也，废可也，具眼者试定当看。
曹君焕：题行天台山序后序，故宋天台尉章公所作。章由科第进身，与余祖霞寓翁托斯文之好。序未及传，而以代去，故以藁留。延祐改元，邑尹佟公复访赤城，过余崇节堂，问以山川之胜，因进是藁。曰：一行作吏，此事便废，安能蹈其故辙以游之乎？及代，乃裹粮载酒，笋车藤策，命余同往焉。所至皆按索无遗，陟降盘桓，既月乃周。归谓余曰：是序也，曾图经之不若也，盍镵诸石，以传永远。使来者循而知之，无擿埴索涂之难。往者或举似人，而有指掌之易，固不伟欤！余遂锓诸梓。然其文无所损益者，盖欲有证古今废兴存亡也。
徐一夔：何宪副集天台山赋为诗序天台山在越之南，名虽不齐于三岳，而神秀所钟，有雄丽绝特之观焉。晋孙兴公为章安令，尝慕其胜，着为。其赋既成，以示友人范荣期曰：此赋掷地，必作金石声。兹山之胜，古未有发其秘者，自兴公始发之。其后名公钜人，若唐翰林供奉李白，元余文忠公阙皆有作，以嗣其响焉。李翰林有，余文忠公有诗。其诗妙丽，脍炙人口，而未有檃括孙赋而积为篇什者也。佥宪宣城何公行部至天台，观其雄丽绝特之状，左顾右盻，有不欲舍去之意。然职在巡访，势不能穷幽极夐，甚恋嫪焉。方外士有以赵文敏公所书刻本献者。按而读之，目之所遇，与赋之所及，意欣而神会。遂集赋内所指景物，如东坡先生檃括陶渊明为乐府故事，以题咏焉，得近体诗若干首。其还司也，且以示凡能言之士，悉集其句为之，曰：诚不用其语，虽工弗采。且嘱予以言弁其首。
余也世居天台，凡胜地之见于篇什者，少时侍先人杖屦，尝游焉。窃较赤城之霞气，瀑布之飞流，莓苔之滑石，而皆莫若琼台、双阙之为奇特。峭崎嵘峥，悬磴万丈；比至其顶，地平如砥。九岭环拱，双阙夹之，琼台中居。五芝含秀，八桂森出。楼阁缥缈于彤云彩雾之中，仿佛如在天上。故兴公之赋，目为仙都，而述其地特加详焉。
今余流落他郡，且老，而乡之胜未尝不往来于怀。若兴公之赋，早尝习之。当夫怀土之心生，盖尝临风一咏，以祛愁思；而习熟见闻之久，终不能祛也。今见公所集其句之字为诗，组织工致，模写圆熟，逸兴飞动于层峦叠嶂之间。政如李光弼入郭子仪军，部伍虽旧，号令一出，风彩新矣。不其奇哉！
是诗也，使他方之士见之，天台之胜，如在目前，况如予之旧所游者哉？宁不为之欣快！因不辞而序于公诗之次。凡承公命而作者，则请以次书焉。
范理：天台要览序世固有同称而异归者，天台之名，着自古昔。其著于古者，若刘阮之云，孙公之赋。隋唐以降，神仙老佛之说，前后迭出。盖方其时，长才秀民之生其间，不欲与世相闻，往往托而逃焉。谓为神仙窟宅者，此也。其称于后者，率皆发为道学之懿，用世文章事业之显，如潘时举之有得于程氏之传，徐大受之与闻乎朱氏之旨。他如曹谯公、贺参政、黄秘监、贾节制之流，各以所长自见者，后先相望。盖至赵宋以来，文教诞敷。渡江之后，京邑密迩。中原避地之贤，则又参迹错处。其鸿生硕儒之兴，一变而转为佐时之具，固其宜矣！
我朝其圣圣相承，涵濡既久，其用于世，如徐文肃公以下诸贤，又皆卓卓流声着实。嗣是而起，森然蔚然，足膺当㝉之付任，以发闻光昭于时者，比比有之。于是又有文儒薮泽之称。向之所谓仙风异流，盖泯泯也。是其出处隐显之迹不能无间。要之神秀孕灵，今昔同一轨矣！
旧志颇泛无统。比因来宦远方，眷然故邑，命儿曹录其诗赋，得古今人所作如干首；并手疏游览名胜大略，分为山水、人物、词翰三志，名之曰天台要览；藏之箧笥，用备政余检阅，以慰他乡之思。因述梗概篇端，俾览者知天台之著称虽同，而所以取称则异如此。其他公署、额设、版图、财赋、故实，与夫长邑名贤出处，古迹碑刻、雄文大章之亹亹者，则固有不能尽录者焉。
范吉：天台县志序志书之重尚矣！自国而省而郡而邑，莫不有志。所以周纪载备，考校严称，述昭监戒，非寻常文籍比，不亦重乎？
吾台自有封邑以来，不知历几代、更几令矣；而此书未之有作，岂非一大缺典与！然在邑令欲作焉，亦非易事；必也学优而有史才，政成而有余力，斯可言作也。否则难矣！
泰和刘公，领乡荐掌教缙云，升令吾台。视篆之初，欲知一邑风土之概，无所于考，心甚歉焉。甫期月，而政通人和，百废具举；念斯典之缺，所宜作也。乃掇拾耆旧之残编，参以众人之公论，择诸生中熟于史学者三人，曰陈绂、陈寿嵩、陈木，俾创造之；而凡裁断则出之于己。三生者恪共乃事，克副公意，不半载而书告成。纲立而目分，文简而事核。纪载以周称述以严。考校监戒于是乎备且昭矣！凡在斯文，莫不歆艳。于是贰尹袁君士敏、掌教何君诸士夫，咸谓吉宜序不容以不能辞也。
夫制作之成，信乎不易。斯志也，幸刘公为之，主学该博矣，而又长于史；政循良矣，而又力有余。三生之才识又足以翼赞之。是以旷昔所未有之缺典，得以倏成于今日，岂偶然哉？公可谓知所重矣！公名俸，字应爵，廉仁得民，政迹卓异，舆论也。合并书之，以与此志并传云。
前宁国知府。邑人范吉撰刘俸：县志后序天台邑志成，或有誉俸者，曰：旷古之缺典，子一朝成之，其永有辞哉！呜呼！其然，岂其然乎？昔孔子作春秋，曰：知我者其惟春秋乎！罪我者其惟春秋乎！今志之成，知俸者或一二，而罪俸者或千百。俸惟此之惧，而何永辞之有哉？
或曰：不然！杨雄作太玄、法言，张伯松不肯一观，刘歆观之，诋为废物。雄之文，至终汉世而后显。退之凡三黜于礼部而自讼曰：为文而为举世之所不好。至宋欧阳永叔，始特雄退之之作。是知退之之文，尚晦于当时，而有俟于后来。然则子所成之志，虽自谓有罪之者，夫岂知公论之在人心，自有不可泯灭，岂终罪之哉？人皆以或言为然，俸惧亦或释其二三，因笔其说于志末，以俟夫知俸者。
冯太史：有门颂略解序宋时天台之教盛行，无论僧徒，即号为士大夫者，类能言之。今观陈莹中先生所撰有门颂，抑何言约义辨也！今相去仅四五百年，而海内缁流，无能举天台一字一言者，况士大夫乎？
妙峰觉法师，奋然为鸣阳孤凤，几二十年。讲者或窃笑，斥为异物。而法师益精其说，不为动。今则稍习矣！海内贤士夫，或有起而助法师者矣。惜余非其人也，因请法师出有门颂略解行于世，以耸动今之士大夫。台教中兴，在此一举，余日望之。
万历甲申长至日，翰林院编修。教观弟子冯梦祯谨撰李素：天台胜纪序予家居时，见达人游士，闻所叙列，名山最多。至谭灵异，则东南诸胜，必首天台山。如孙公一赋，众妙悉矣。遐思梦游，不知凡几，恨耳之而未目之也。
迨己丑岁，叨承简命，忝牧兹土。维时同志者，率相庆曰：君斯往也，行将涉桃源、跨石梁、登华顶。奇观在目，至人可招，诚希遘已！闾守仙迹，郑宰芳踯，君其踵之乎！予笑而答曰：斯非吾所期，祇以酬夙愿。且他日得持以报诸君耳！
既而策蹇之台，则邑值荒歉者累岁。兼以路当孔道，案牍旁午；即自公有寝食不暇者，暇为登临计乎？时幸而追随千从游公车者之后，仆仆然为舆皂之忙。供应之办，心劳神敝，亦竟弗得以纵目达观；甚者瞬息间旋忘其处所矣。噫！昔耳之而未目之为恨，今目之而身又未能遍历其详。即客有问台山之胜者，予将胡辞以应？爰是搜天台旧录，谋诸广文陈君，辄用己意简别而删定之。列于图，附以诸名公之吟咏。山峙川流，指掌可视；仙区佛窟，触目可知。天台灵异诸迹，不惟藉是而益彰；设有问及者，予亦得以次第陈之，而不负为此地道主人矣。且使履斯境者见之，而快心于既往；未至于斯者见之，而慨慕于将来。即遐陬僻壤不可得至者，亦据是而得卧游焉。斯于寰宇游士，尚亦有助也已！
虽然，台之境称奇绝矣，而台民则疲困之甚也。游于斯者，诚念饩廪我者，皆民之脂膏；奔役我者，皆民之筋力。少存一节省心，以葆全吾民之精神命脉，俾得以宁土干而居；则山川景物，将依人而益胜矣。不然饥弗食，劳弗息，又不然，将使人闻车马之音、羽盖之美，举疾首蹙额而不愿见。即琼台、双阙，何补于闾阎哉？又何乐于有此景为也？观风者幸留心焉！
书成授梓，爰序其端，因命之曰天台胜纪云。
万历十九年岁在辛卯季秋望吉，知天台县事。灵阳李素撰彭宪副：续修天台县志序尝论古今天下疆域广狭之辩，则古视今为俭，而今于古不啻倍之。以古之俭，犹云建万国、亲诸侯。以今倍之，而我皇祖御宇，部分郡邑，自府州而外，为县仅一千一百二十有奇。则今之小邑，足方古之大国明矣。古国有史，今县亦有志，皆以掌记载、广闻见。凡境内兴衰沿革之迹，咸取稽焉。古列国之史何限，率泯泯无闻；而惟鲁春秋，以仲尼笔削列为圣经，大义炳然，与日星云汉，共示不朽。则所贵于纪载者，又不独为闻见稽考之资。凡以裨劝惩、昭鉴戒，表已然之故，而教于方来也。古谓作史有三难，有四蔽，而兼取其三长，详哉而言之矣。
浙东天台邑，以上应台宿，故名。赤城霞标、桐柏、佛陇、石梁、桃源、华顶、天姥，蔽日干霄。诚洞天福地，仙都灵窟，而骚客墨卿所欲冥搜而遐探者也。
邑故有志，修于正德辛巳。年久弗辑，所阙遗字迹，鱼豕不可以句。邑令张视事四年，属二三广文，搜集而重订之，为十二卷。彭子以备兵莅台，受而读之。色喜已，愀然有慨也。盖天台在㝢内较着；乃其里井之雕耗，市肆之萧条，阛阓生计之瘠苦。公输弗继而征调日迫，称不聊生甚矣！以其地多崇山峻岭，不足为耕耨赖。而又当绍台二郡孔道，輶车使客，公私驿骚，一应取办于孑遗赤骨之氓。矧近日海内多故，诸无名之赋，日创而月设。嗟乎！天台尚可以为善国乎？令兹土者览是编而绎思之：昔何以纾？今何以棘？昔何以给？今何以乏？昔何以乂？今何以棼？虽其故有非距心所得为者；而随时调剂，宽一分则民受一分之赐。是不得诿于不可如何，而遂秦越人视之者也。
且溯上世以来，宦斯土也伙矣；而其惠心善政犹有遗思，为邑所尸祝者凡几？其鸷害如荼犹有遗臭，为邑所嫉视者凡几？又旷素苟位，靡所短长，如飘风一过而不能举其姓氏者凡几？然则君子宜何居焉？若其境以内，鸿公伟人，德业炳炳者，邑子弟能克肖之思乎？而式其庐，吊其遗墟，亦良有司高山仰止之一助也。然则斯篇之所裨大矣！张令名弘代，灵壁人，洁躬而慈下，余因以为令勖，而且以告方来者。
张邑侯：重修天台县志序夫邑之有志，邑之实录也；亦犹家之有乘，国之有史也。凡修志法宜精凿，无令蹖驳；宜考信，无令疑似。故前人有志，今之操觚家，得挟策以议其是非。使裔是成编者，仍驳而不精，疑而不信；恐后之议今，即今之议昔也，其事讵不重且大哉？
余令台，凡有关于台之民事者，靡不巨细综理，昕夕拮据；冀少有补裨，无贻旷瘝诮。因思台之有志，自正德辛巳，距今八十余䙫。则台志之修，固余事也，余责也。乃学博魏君予上、赵君予禄、余君有恒，二三诸生姜玑、潘学孔、杨士遇辈，本之旧志，益以新得。凡人材、风俗、户赋、物产，诸凡属于台者，率详加考核，补缺辑遗，次第汇帙。帙成，因谋之赵君，曰：是不可不印正于大方博雅君子也。于是具藁呈之兵宪彭公。幸公为之披阅，捐俸助锓，复序诸首。炳焉，足为台邑光！余窃谓是志也，庶几哉可称台之实录矣！遂书之以为序。
万历庚子秋吉，知天台县事。灵壁张弘代书王司寇：天台胜迹录序天台之名闻于世，自汉刘阮而已然矣。虽其涉于荒唐，难以尽信；而山水之胜，不可诬也。厥后词臣墨客，流寓寄傲于其间者盛，而述作之富不可胜纪。潘梅壑氏产于兹土，惧其久而散逸，乃博考群籍，旁搜石刻，选粹正讹，汇次成帙，命曰天台胜迹录。不惮修阻，诣予请序，予作曰：勤矣哉，梅壑之用心也！其有功于天台不多乎？
窃尝闻之，山川显晦，皆系乎人；然而遇与不遇，则有幸不幸存焉。滁之山以欧阳氏之记显，赤壁以苏氏之赋显。自今观之，滁山犹夫山也，赤壁犹夫水也。而遇于文章钜公，岂非幸与？雁宕、桂山，天下之奇胜也，在汉唐固无闻焉。由是推之，则今之名山秀水，不幸托非其地，泯灭而无闻者，岂其微者？乃若天台之胜，得附能言之士，以闻于世，则名非过情；然视夫托非其地，泯灭而无闻者，亦不为非幸矣。
嗟乎！岂直山川然哉？士生斯世，幸而获遇，若伊尹之于汤，吕望之于文王，诸葛之于昭烈，古今数人而已矣。何吐握之风，日渐以微！岩穴之下，岂无抱经济之才，流落不偶，而兴遗珠之叹者乎？扬于王庭，固皆一时之选；然其间岂无德薄而位尊、力小而任重，卒贻覆餗之羞者乎？别其幸与不幸，又见大焉者矣。予于此切有所感，故潜及之。梅壑名瑊，字子良。尝著山川昆虫百咏、重修天台诗选，盖亦不幸而不遇者欤！
赐进士第。南京都察院右都御史。前刑部右侍郎致仕。黄岩南渠王爌撰冯太史：天台教源流图序夫学佛法者，禀智者大师而曰天台教，以自别乎贤首、慈恩诸家也。其为教也，有教焉，有观焉。教则以五时八教为经，以五章七释为纬。观则以二十五法为方便，以十乘为正修。乃至修性不二之谈，色心互具之旨。以例诸家，如众流之望巨海，皭火之邻日月，靡可同日而语矣！
然则始于智者大师乎？曰：非然也！盖大师得之南岳，南岳得之北齐，北齐得之龙树，而龙树得之释迦。或当机印可，或悬契心宗，此台教之源也。故龙树而下，皆称祖焉。然则章安而下，曷为称祖？曰：叙得统也，叙功德也。大师说法，惟纵灵辩，不由笔授。时惟章安夙擅多闻，复由妙悟集为论疏，以启后人。说者谓其总持之功，同符庆喜。四传而至荆溪，教网稍夷，金錍义例，辟邪辅正。说者谓其弘赞之勋，比隆章安。
唐末丧乱，吾宗典籍，流散海东。螺溪、宝云之际，遗文复还。虽讲演稍闻，而曲见尚炽。我四明尊者，抉迷云以辉性日，挽颓波而清教海。是以立阴观妄，别理随缘，究竟蛣，理毒性恶。十不二门之旨要，十种三法之观心，三双之论佛身，即具之论经体，判权判实，说性说修。凡章安、荆溪未暇结显诸深法门，莫不表而出之，无遗憾矣！
说者谓九世二百年间，备众体而集大成，辟异端而隆正统者，惟法智一师，信然哉！自龙树迄法智，是为十七祖。法智下得传者最伙，而广智、神照、南屏，亢而为三宗，其学徒盖纷纷鼎盛矣！宋景定间，东湖磐公作佛祖统纪，有世系表，载传授源流颇具。而法智十一世以后，竟泯泯无传焉。嗟乎！常住教典，满阎浮提；方袍之徒，多于竹苇。而天台教脉竟无有起而续之者。遂使时教不行，观道不明，此何异于佛法已灭？可慨已！然则今之君子，有能不惑不沮，奋然禀天台之学，若揭日月而行者乎？以今观我妙峰觉法师之为是役也，即谓之继法智而兴，夫谁曰不可？
语云：在则人，亡则书。即北齐之继龙树，亦有然矣。然草堂以失绪被斥，柰何？是不然。草堂如周室尚在，而吴、楚僭王，今则匹夫而有天下，谁得而议之？有志者勉之矣！
于是取磐公世系表图而授诸梓人，名曰天台教源流图。噫！后之与于斯文者，其益思所以衍其流，毋令泯泯无传而绝佛慧命也哉！
皇明万历龙集甲申，宗天台教观弟子。赐进士第翰林院编修。槜李冯梦祯斋沐拜撰虞司勋：楞严玄义序有门灯公，仿法华述楞严玄义四卷。当是时，士习多闻，狭六籍而治楞严者半。学宫明经儒人，哆口不能取束脯；而学语小师，一扬伞盖，䞋施山委。于是海内学人，始置法华不谭，谭楞严矣！漫不知五重之玄而谭之，将无盲者揣象乎？
乃灯公则违众好，正呵多闻。藉令贯花摘叶，供含英者之探撷。是与摩登伽女争妍取怜也。十乘观法，三种忏仪，妙定一路，通华屋以彻果海。此智师之楞严，即如来之楞严。吾剖尘出之，庶几逆折淫艳，哇吐烝砂。我比丘即常覆应器，奚憾哉？屠纬真诸君，闻而深嗜之。儒门庆喜，便期证果。子亦其一欤！
子尝预千松席。千松宗贤首，百松师焉。见去为台衡之学，千松每病之。俄而子更习止观，结楞严坛七日，天雨玄黍雨、金粟雨，沉水之香覆几。百松居吴兴，传能射覆，比东方生。以语千松，千松曰：吾向学此，开目闭目，见绿畴累日。然所居故是享室。心谓魔摄，改事清凉。后演玄谭于天台，镵及判教；云长公从茶炉踊出，舞刀怒入讲筳，俄而堂室灰烬，僧圆鑨同大众见。二师弘荷台宗，云长氏固有愿乎！自尔三人说法，不复有间矣。
灯公既师百松，子于其说固无有间。若妙定一路，不复问途，遥舍华屋，无二无别。兹现寓言，呈诸违情之色，以显实也。安能傅黛施朱，悬镜自证，适人玄览，邀人妙供哉？公有弟如公，雄雄詻詻。今结茆九沙，将迎灯公，修法华三昧，子亦预焉。公又将以楞严坛法相决矣！因先及之。
闻居士：楞严玄义序尝闻释经之要，其略有三，曰合经、合论、合心。合经不合论，则漫无所范；合论不合心，则罔识所宗。经论合矣，苟不合心，又同说食。兼兹三者，而后可以入如来之室矣！
天台智者大师，生陈隋之际，说摩诃止观，申明法华圆行。梵僧闻而叹曰：此说大类吾国首楞严经。于是大师朝夕西望。既而入灭期迫，遂悬记曰：楞严吾不及见，然当有宰官菩萨，以文章翻译；复有肉身比丘，以吾教判此经归中道者。语具莹公清话。后七十余年，唐天后朝，是经果入中夏，宰相房融笔授而藏之。迨宋元以来，台教诸师，竞为疏释。究其旨趣，咸可议焉；或合经而背论，或合论而背经。至若此方教体，真实圆通，今古诸师，莫能措手，此其故何哉？良由经山论海，同诠此心；得心则不求合，而自无不合。大师以之不得，则虽求合而去之更远。诸师以之，夫不求合而合者，以圣智玄同圣量也；求合而不合者，以比量蠡测圣量也。玄同者易，蠡测者难。必欲即难以之易，求合而终合者，予盖有取于现量焉。
天台有门和尚，称智者之云仍，为百松之冢嫡。以己现量参同圣量，撰兹玄义，悬谭此经。言言有则，语语归宗；洞古佛之真心，发当人之妙用。诚所谓以佛心印佛心，即楞严释楞严者矣！大师肉身比丘之记，不其征欤？
书凡四卷，六万余言。龙始读其名章，约八法以释楞严，立十乘以违现业，私颇患其支离。及读体宗二章，别示灵源，明常住真心，的指宗要，解耳根三昧，则又乐其简要。汩默而体之，统而会之，始悟释名之广，广其略也；体宗之略，略其广也。宜广而广，广不为繁；宜略而略，略不为少。广乎略乎，其如来说默之旨乎！龙将朝夕研味，师轨终身。不离闻见，冀入圆通；敢不努力，以毋忘明训哉？愿公十方同沾法乳。
介山传如法师：楞严玄义序夫契经文心，不易标指也。唯智者大师，发旋陀罗尼，起遵法华，具演十妙，絓是教网，无不炳着详悉，称玄义云。然而止观大部全体法华十妙，是知教观殊帙，理无二辙也。乃大觉世尊，于佛顶又揭总持，所示境观，有县契焉。但是典后入真丹，未经判释，时味偏圆，莫知适从。我百松和尚撰百问，启重玄之渐。终慨洞庭钧天，环而听之之无几也。参兄灯公，不虑世忤，作楞严玄义四卷，岂助总持夙夜愿见之意邪？抑竟先师穷诘沉疑之意邪？灯兄偕不慧行三昧忏法，于卷荷根得入流地。故于玄义，三观十乘，教理行证，无不究竟而委示之。即灵山大苏，相与首肯。不慧编端附言，亦华屋不闲庠序之谓乎！然当是时，多闻流亚既昧一真，拨无万行；排藏心为世智，值登伽为乐境。触目教观，多怀颦蹙。如来说为可怜愍者。即谆谆圣诘，无柰之何；予言独柰之何！
闻居士：法华玄义辑略序夫文者诠道之器也；文则可既而道实无穷。以可既诠无穷，自非思入重玄，意超象表，深证实相，妙悟文心，乌能县契佛怀，释兹玄义哉？矧法华经典，诸经中王；统御三乘，抚字八教。海墨书而不尽，尘劫演以难量。苟以单词只义，弘斯上乘，何异蚊足蝇眉撑彼楼橹耶？
唯天台智者大师，灵山夙闻，大苏妙悟；降天魔于华顶，赞圣者于空中。夜睹明星，毋论迹同。往圣时谈妙法，可称辩类悬河。明本迹，具谈十妙，野色合彼秋空；通境观，备演十乘，咸味投于海水。教观二途，目足兼畅，能令行者疾诣凉池。法华之道，至是殆无余蕴矣！
兹玄义辑略者，盖五玄十妙之大纲耳。乃吾师有门和尚，虑今学人心力不勇，于兹教海，多事望洋。乃就玄文辑其大略，可谓提纲挈领，指要明宗。虽短胫，亦预法流，即孺子，俱餐甘露。流通台教，自是师余；普利群生，实为吾幸云。
闻居士：送幽溪解讲归天台序昔乾竺古皇先生，以一大事因缘出兴于世。说法四十九年，半满兼陈，权实互显。求其总摄化机，直指心体；使人转物同如来，弹指超无学，无尚首楞严经。诚有味乎天如师之言也！
此经译来震旦，自唐迄今，诸家笺释，咸有异同。龙披寻研敩，奄逾数载。非量凡情，缠苦弥笃。已聆我有门和尚所谭玄义，霍然有省，稍窥溪径。略举其要，则有八焉，所谓教、理、智、断、行、位、因、果是也。盖教者七之诠，七者教之旨。故教有大乘小乘、了义不了义之殊；而七者之顿渐偏圆，亦因以异矣。请以八者谛审楞严，是为大乘中之大乘，了义中之了义也。语其教则曰宣胜义中，真胜义性；语其理则曰常住妙明，不动周圆；语其智则曰妙奢摩他，三摩禅那；语其断则曰理虽顿悟，乘悟并销；语其行则曰首楞严王，具足万行；语其位则曰毗婆舍那，清净修证；语其因则曰得圆明觉，为因地心；语其果则曰圆满菩提，归无所得。故闻斯教，而了义之说可明矣；悟斯理，而如来藏性可复矣；起斯智，而楞严大定可获矣；断斯惑，而性具法门可显矣；行斯行，而普贤之门可入矣；历斯位，而化城之设可超矣；修斯因，而菩提之路可践矣；证斯果，而妙庄严海可泛矣！故知八者乃楞严一经之大旨，十乘观法之枢机，六度四等之权衡，八万法门之关键。苟非功齐二智，洞比三明，恶能释兹滞义，抉彼疑网耶？
或曰：八者之目，创始于法师有门乎？曰：非也，法师得于天台智者，而智者又得于乾竺古皇先生也。当汉明时，佛法始入中国。禅教虽弘，目足尚异。业禅者来暗证之讥，弘教者有算沙之诮。达磨西来，不立文字；复指楞伽，以为印心。得非治此膏肓之疾乎。而我智者大师，古佛再来，大权应世。悟禅则深证乎中论，发慧则妙悟于法华。由是而演之以为教，教即禅也；述之以为观，观即教也。教观兼弘，定慧俱畅，楞严、止观同出而异名矣！故一闻梵僧之言，朝夕西望。既而入灭，弗获寓目。乃预谶译人，悬记释者。菩萨宰官既验往昔，肉身比丘奚惑今兹？况我和尚亲嗣妙峰，远宗智者，克明师匠，无忝徽音。悟楞严则佛心可印，阐玄义则文献足征。谓非受智者大师之记，吾不信也。
吾乡教观，自法智中兴，云仍不替。迄乎近代，寥寥罕闻。乃今风气稍回，人心慕道。故海会寺育公徼惠于屠仪部，遗书劝请。师普大慈，俨然至止。遂开筵精舍，捉麈华座。冠盖如雨，若赴华阴之墟；瓢笠如云，宛谒灵山之会。莫不倾耳屏气，闻所未闻。譬彼洪钟，有扣斯应；同夫明镜，屡照不疲。法席方辍于首夏，金策复响于空山。攀留弗克，翘仰徒勤。四众同声，命龙赞述。龙学惭入室，辩愧泻瓶。聊拾玄义之山斤，少抒见闻之海滴。僭为结集，用告将来。吾师读之，得无哂其饶舌乎？
万历乙未四月八日，受优婆塞戒门人闻龙合十和南，撰并书申太师：送觐西上人归锡天台序昔人有云：客此身于寰中，如樊笼鹦鹉。既客矣，何樊笼为？挂搭鸡园，朝也；暮则飞锡鹿苑矣。松直曲，鹄白乌玄。出诸六凡，证诸二智。劫波罗巾，知其解者。旦暮遇之，亦何山不可归？何山是归？何地不可住？何地常住？故执问觐西，以天台如是我闻。方广、法莲诸院今安在？云门鸡犬声相闻否？风响笙响，子晋去后谁闻之？刘郎归而花香有无也？元明洞天则又奚若？宫存乎废也？觐西一一为述，此吾得指樊笼如六结，现前求觐西脱也。
觐西迩年来，纳须弥于芥子矣！其历南海普陀、五台、嵩岳，参水月，收烟霞，将归休矣。玉莲结子，铁树开花，甘泉翠石，高察白沙。只此衣钵付之。觐西归休矣！于是骚人墨士，和李白天台之什，赓张籍天台之篇，歌兴公、玉蟾天台之赋。流目送意，急投杖挑，顾盻间天台着觐西脚矣！
王方伯：赠葛居士修昙花亭序佛以一大事因缘，出现于世，只是教人去贪着一念。遍观法界性，种种生灭，都无实义。乃至于爱河欲海，战垒慢山，俱是贪业所染。因贪生吝，无量劫来，翻身跳出者，能得几人？即不住一法，而有丝毫贪法之心，藤蛇箧鼠，潜窟横轶，不自觉知。何况世间最重恩爱，饶诸利益。觅食得食，觅衣得衣。遍大地作黄金，不能满诸众生愿欲。孰肯割己月藏投之空壑，捐兹见在证彼来生乎？是以释迦趺坐于雪山，但求解脱；维摩高卧于方丈，力排苦空。悠悠世人，孰知辩此？
我天台山，自智者大师演法以来，金碧切云，钟磬接谷。惟兹石梁绝壁，为应真五百罗汉之所栖止。昙猷显迹，今皆问之烟萝石溜中，止存贾相昙花一亭。岁久崩阤，游者惜之。
近有武林居士南阳葛君，乃捐资三百，独力葺此。诸苾刍高其事，乞余一言奖之。余惟葛君既已视橐中资如敝屣，安取余言？不几于眼中着屑，喉里添针，重为如来所呵骂耶？虽取舍两端，两无定义；法财并用，始结胜因。葛君以无所取为佛取，故以无所舍为佛舍。故以无取无舍，虚以大其心；以能取能舍，忍以坚其行。岂非给孤布地，龙女献珠？遂令释迦微笑，维摩强起矣！此一段大事因缘，能无为葛君记莂乎哉？余因题卷赠之，以唤醒世之堕于贪业而不觉知者。具识眼人无笑余，言尚未闻方广钟声在。
王展：白郎岩记白郎岩因神姓名也，在天台山西，东抵唐兴县三十里。长庆四年秋，风雨不应候，土产之物焦干几七八。农人愁毒，相视不聊生，自浙东数郡咸然。县令白余丰曰：某窃长斯邑，邑人愁毒，犹吾愁毒也。将祷于名山，顾其辽远。某始至时，经于白岩，异状深黑巍峭，疑有神宅焉。因探其端，得寺记，知白郎神事。因诣法师普耀所憩岩侧，虔祷礼请。未及竟，有异物自穴出，黑首高眶，素臆锦脊。其顾视昂昂之势，若龙若蛇；然不惊不摇，受祝而退。其夕降甚雨，居数日，物反秀绿。自宝历元年，更复旱，县令求去年之祥，召邑居客与同往祝请。其年六月十八日，是物复自穴而出，一如去年状，加四足焉。足呈掌爪，若欲拿矫。是夕复降甚雨。
异哉！其神明欤？神必依山川；山川不崛，神不依焉。受祝惟神；祷不精诚，神不歆哉。天与神通；神非真正，天不应焉。县令与丞非尊官也，能一精专于下，而通天降神，其应如射，岂细事耶？足以诲天下之易者。展适在山，因获同观焉，因记其年月于是岩之侧。
按越都图经并古碑云：梁朝岳阳王者，是昭明太子第三子，即梁萧察是，第二生梁王是也。于赤城山顶造砖塔三所，中有如来舍利四十九颗。其塔至唐会昌五年，乙丑岁七月敕废。至咸通六年乙酉岁，僧宗立并居士倪求、徐师约与众信士，同修一所，至八年丁亥岁七月功毕。星霜绵远，其塔砖石隳堕。爰至显德七年庚申载，般若寺沙门德韶重建，才启旧砖石。感雷电风雨惊众，现如来身光，顶佩毫光，光中又现阿育王宝塔，塔中亦放五色祥光，遂获舍利四十九粒，迎归紫凝山。香花品膳，并众僧各然顶臂，种种供养，遂累砖。而僧俗云萃，逾一祀圆就。再安舍利二十八颗，前后可三十余。现瑞光与前无异。留舍利二十一颗，散安东都府内，并应天寺砖塔、吴中武丘寺砖塔、国清寺砖塔、东场中兴寺砖塔各一颗。当寺二塔，尽是德韶特舍衣钵资金新造，各安舍利三颗。上赞皇王帝业，次资军庶乐康云尔。
郑至道：刘阮洞记刘阮洞其传久矣！余窃邑于此，访于故老，往往不知其所在。比按图得之，以询护国寺僧介丰，乃曰：洞居寺之东北二里，斜行山谷隐于榛莽间，人迹罕及。景祐中，先师明照大师，尝采药，见金桥跨水，光彩眩目；二女未笄，戏于水上，如刘阮所见。此水仙之洞府也。
元祐二年春，乃凿山开道，立亭于其上。环亭夹道，植桃数百本，所以追遗迹、续故事也。越明年，三月十日丁巳，寺僧报桃花盛开，并以其景物之盛求名焉。余率县尉缙云郭仪彦文、监征开封曹得之来游。而黄岩县主簿西安王沔之彦楚，与其弟宣德郎。知金华县事汉之彦昭继至。乃相与幅巾仗藜，徜徉行歌，沿涧而上。观绿波之涟漪，听寒音之潺湲。微风过之，余韵清远。飘飘然犹锵佩环而朝玉阙也。遂名之曰鸣玉涧。
涧之东有坞，植桃数畦。花光射目，落英缤纷，点缀芳草。流红缥缈，随水而下。此昔人食桃轻举之地也，遂名之曰桃花坞。
自坞以北，行数百步，攒峰叠翠，左右回拥。中有涧流，随山曲折，而游人之道从之。及水穷而道尽，则有潭清澈渊澄，可鉴毛发。群山倒影，浮碧摇青。中有洞门，潜通山底，其深不测。虽淫霖暴注而不盈，大旱焦山而不涸。此寺僧见金桥之地也，遂名之曰金桥潭。
潭之南浒，水浅见沙。中有磐石三，不没水者数寸，可坐以饮。自上流杯盘，随流荡漾，必经三石之间。俯而掇之，如在几案。此群仙会饮之地也，遂名之曰会仙石。
据石之端，仰而视之，三峰鼎峙，峻极云汉。寒光袭人，虚碧相映；危崖荡花，红雨散乱。其东峰则孤危峭拔，仪状奇伟。上有双石，如绾鬟髻，遂名之曰双女峰。
其两峰则壁立千寻，上连巨岳。朝阳方升，先得清照，遂名之曰迎阳峰。
其中峰则居中处焉，以双女、迎阳为之辅翼。群山之翠，合而有之，遂名之曰合翠峰。
三峰之间，林麓疏广，草石瑰异。左连琼台、双阙之山，右接石桥合涧之水。采芝茹术，撷翠佩芳，杖屦轻而白云随，笑语高而山谷应。翛然而往，直欲跨两凫、御清风，逍遥乎不死之乡，而不知尘境之卑蹙、涉世之有累也，遂名之曰迷仙坞。
自坞以出，至于迎阳峰之下，有石偃于山腹，广袤数丈；寺僧因石址，结亭于其上。画桷雕楹，翚飞鸟革。前临清泚，瓦影浮动；鱼跳圆波，光弄樽俎。浮杯之迹，顾指在目，遂名之曰浮杯亭。
是日也，天气清明，东风和畅，岩端过雨，疏云留日。余与诸君携茵席、挈壸觞，上登崔嵬，下弄清浅。流觞藉草，惟兴所适；山肴野蓛，具于临时。脍灵溪之鳞，茹金庭之蕨，无备具之劳也。挂衣长松，落帽幽石。带慵则披衣，履倦则洗足。解衣漉洒，玉山自颓，无衣冠之束也。意所欲饮，命樽注之；一引而尽，量穷则止，无钟鼓之节也。酒酣浩歌，声振林木；音无宫商，唯意所发。樵夫牧厮为之扪高崖、履危石，荷柯倚策而视之。彼乌知其非刘氏之子、阮氏之孙，厌洞府之未广，而复为山闾之游乎？
既而夕阳西倾，暮烟四塞，洞天之景，恍若失之。于是寻云路、骋归骖，松月照人，金影破碎。遥闻鸡犬，乃悟人间。诸君皆瞿然而惊，相顾而语；疑夫陵谷之更变，而子孙之迁易也。时郭彦文立马谓余言曰：数千百年湮没之迹，自公发之。今日胜游之乐，可无文以纪之乎？余病夫山水清而文辞俗，景物富而才思穷，不能尽洞中之幽趣，固辞而不获免。乃书其所见之实，以塞来命。若夫写难名之景，发不尽之意，则诸君之新辞雅咏在焉，非余所能道也。
李弥纶：元应善利广济真人祠记雨旸晦明之候，丰穰荒歉之数，皆系于阴阳，司于人物。非乘天地之正，御六气之办者，孰能嘘吸变动，宰制役使之耶？
岁己未夏六月，天台郡大旱，禾稼将槁，遍走群望不应，民以怨嗟。郡请通军州事李汇，诣桐柏山崇道观，迎元应善利真人像入城祈祷。将至山，云气四合，风雷倏起，左右骇观。及境，雨泽沾足，遂获秋成。郡考核自政和间始称之，因兼前后，累有灵效，上之朝命，褒称善利。郡人欢呼，愿书其事。按：载籍真人，周灵王之子晋，乔或其字也。灵王有子三十八人，晋太子也。尝以谏疏陈川泽之说，后受飞解之道，去入氏山，遗言将宾帝所。图经云为右弼真人，登侍帝宸，司天台水旱。故一方之人，敬事且有期应也。
陶隐居称桐柏山在会稽东海内，有金庭，诚不死之福乡。方圆四十里，常有黄云覆之。木则苏玡琳碧，泉则石髓金浆，其山尽五色金也。孙兴公赋云：天台盖山岳之神秀，玄圣之所游化，灵仙之所窟宅也。陶隐居又称越桐柏之金庭、吴句曲之金陵，养真之福境，成仙之灵墟。其诗云：三㝛丽天序二金，标地灵真诰载真。人往来吴、越，栖宴两金，其说甚详。
惟真人生能以阴阳事物之理，利害休戚之说告于王。厌世上宾，邈数千载，犹能以雨旸惠泽及于民。轻举远游，拥云气、跨飞龙，出乎六合之外。而灵通妙应，肹蚃之报，一皆曲应人寰，真人之道亦传矣！
予所以考详而并载，非特宠兹上贶为一方之荣；盖欲夫为道啬精，神光德业，久而不替。可以赞化育、参天地，灵为星辰，妙为造化。而为吏为民者，知幽冥之间，不可欺昧。天地鬼神鉴之在上，质之在旁。精诚之应，速于影响；善恶之报，显如黑白。如是之不可诬也，庸可以不书？
王十朋：记人说生前事予少时，有乡僧每见予，必谓曰：此郎，严伯威后身也。予不晓所谓，既而访诸叔父宝印大师。叔父曰：严阇黎，字伯威，汝祖母贾之兄，吾之舅氏，且法门之师也。博学诗文，戒行修饬，有声江浙间，为士俗所推重。汝父母既以无子为忧，祷求甚力。至政和壬辰之正月，吾师卒，汝祖一夕梦吾师至其家，手集众花，结成一大毬，字汝祖而遗之，曰：孝祖，君家求此久矣，吾是以来。忽不见。是月汝母有娠，至十月而汝生。吾师眉浓黑而垂，目深而神藏。儿时能诵千言，喜作诗。人以汝眉目及趣好类之，且符所梦。又谓吾师死之月，而汝受胎也，故云。
予幼从学鹿岩，人有指予眉垂目藏而靳之者。表丈贾元达曰：此子眉目类吾伯严阇黎，他日能文未可知也。然严阇黎智慧名德，卓卓如许。纵未脱轮回，当复生人间世，为大善知识。胡为于灭度之后，钟成迂愚鲁钝之性，现此穷薄困苦相耶？
予尝写字作文，贻宝印叔父。叔父曰：人言汝吾师也，文仅似之，字乃尔不同邪？严阇黎尤工笔札，予最不善书故也。绍兴庚午七月二十日，因作文写字，两俱不佳，愧而曰：严阇黎，汝前生食蔬，何多智？今生食肉，何许愚也？用记之。
俞建：送金银钱还潭记石桥胜甲东南，其巅有瀑。倚壁淙潨，练如雪激。下潴为渊，奫沄泓泚。蜿蜒所家，过者动色。州邑旱潦谒请，顾答如响。旁封闵雨，耄倪越疆，丐润瓶罂。朝归霖，暮洽殊灵，嘉应隐然为霞城冠。
先是，邑大夫凡祷，率于昙华亭致礼。即高瞰卑，情文匪称。庆元庚申冬，仲县尹丁君大荣，始至款谒，心蹙不宁。首捐帑夷荒，临渊十许步，筑亭为祈祷所，榜以伫真。嘉泰改元，夏五月，不雨，祷于庙、于社、于佛，弗获命，嗷嗷搏手。丁尹躬走灵渊，祝史荐词。香缕甫升，倏有巨鼋跃见。迎至邑宇，飙车发轫，游霭四集。翊日，甘液翻盆，沦洽槁悴。耋稚呼舞，合词愿白。郡以彻于朝。丁尹弗能抑，具以实闻。旋锡庙额惠泽，以侈神休。尹既肖像揭虔，仍撙费买田。岁得榖四十石，为蒸尝奉。越明年，十雨五风，时气熏沃，以大有书，龙君阴相实弘夏。五月末浣，雷电晦冥，渊泉溅涌，舒露钱宝，班班崖侧。樵牧摩肩，攘取恐后，巨石然从空陨，窒其穴，万牛莫挽。贪且觊者始信有物护持，屏息退缩。浮屠氏或获而私之，青蛇辄护绕阴祝愿输官，犹徘徊弗遽去。
邑人骇异愬县。县谂核，得金，若银钱十数。圆径六寸而赢，镕范如刻，晶采弗磨。实国朝太平兴国中，赉予道者自询举以镇龙渊者也。丁君创观斯宝，敛衽起敬。惧无所归肆，委寮采吴邦彦，护而复诸潭。且嘱建识颠末以诏后。建窃观天下，宝藏光芒，鲜克自閟；惟神龙所潜九渊叵测。故千金颔珠，非遭其睡弗得也。金钱之在渊，亡虑二百余祀。先后践更凡几，储深伏奥，靳不轻发，特为丁尹出焉。岂显晦久速，默存定数；而金石为开，感召厥有机欤？
使丁君微不烛明，不幸落愚贪手；畴能昭揭奇宝，通邑户传，其美不没？意龙君灼知丁尹，其殆择焉以耀其灵耶？犹不尽显，则镵石以传不朽。丁君所以答塞龙君至矣！虽然，地不爱宝，昔推有道盛时。揭之斯文，唯邑人乐昭县尹格物忱恂；宁知归美朝家，丁君实惓惓欤！故不得辞而为之记。
贺允中：应心泉记居士贺子忱，编茅为屋，与其孥寓天台山。万年禅院之西，地势爽垲，土脉深厚，植花种竹，日以成趣。惟是水之去人稍远，而馈馏涤濯之用不足。上有小涧，走以竹渠，则寒月常冰。下有废井，汲以桔槔，则人力深勤。
一日，居士斋心炷香，仰首穹灵而祝之曰：聚族百指，结草而居；上下蔬食，甘苦一律。所需于世者甚薄，而瓢饮之乐未适。其愿昔耿恭拜井而泉溢，王霸济渡而冰合。虽今昔异时，闲剧殊事；而约己为众，有求斯应。诚苟至焉，理则均也，神其吐之乎！既祝之十日，旱阳骄亢，气蒸如焚。舍之东北，相去十步，不加穿治，天冽之泉既洁且丰。其甘如醴，其寒如冰，其泽如玉，其清如鉴。由是一家之用，不烦人力，而遂给足。衡茅之胜，寝以膏润矣！
山中父老，明日举相谓曰：此处无泉，何虑数千百年？君居未久，而浃旬之间，忽于平地，涌激灵源。若出造化，如是之敏，是何祥也？岂天啬其宝，将有待而出耶？抑时至事契，而适相济遇也？将以化尼父之雨，以资溉后学耶？将以兴傅说之霖，而被苍生耶？不然，则泉源混混，不舍昼夜，胡为一日而骤至也？
居士曰：汝无佞予，予将告汝！夫通天下者一气，备万物者一诚。我之祷也以众，来之应也以心。天地鬼神，昭昭然常在人上；若将闵予而告之曰：尔家何贫？尔志何清？弃官何人？乐闲何真？人弃尔取，人疏尔亲。处荒山以自适，邈四顾而无邻。地若有泉，不天下，其孰与为仁？以吾心如陶潜，故得泉涓涓而始流；以吾心如李愿，濯清泉以自洁。吾方将拜天之遗，落泉之成。借此之居，以为斜川盘谷。求诸文人作赋序，侈以其贶而流其声，不亦可乎！
父老曰：唯唯！居士乃命工甃焉。
宋之瑞：伫真亭记石梁胜冠台陇，寔五百应真示现之地。故其下龙湫特灵，遇祷辄向答。第山径硗埆，披榛取道，往往就昙华亭望拜，从高瞰下，于礼弗虔。
去岁冬十一月，县令丁大荣，始至展谒。顾瞻惕然，乃捐县帑百千，诿住持万年寺僧智海，即潭之隙，度地建亭，榜曰伫真。于是夷险锄荒，护以栏楯。今年夏五月不雨，种犹未入土。令集缁黄，躬诣新亭，伏谒致拜。告起未竟，忽有鼋大如覆盂，出没波面。已而投刺下坠，若有物掣而取之，观者骇异。须臾，鼋复出游，遂迎以归。越二日，雨大霶霈，四郊沾足。稚耋欢喜，莫不感神之休，颂令之德，愿刻山石，以彰永久之瑞。
窃谓：山水佳处，居官类多筑台抗榭，务为游观。斯亭之建，意独不尔。矧中孚之信，尚及豚鱼，宜乎渊潜效灵，厥应照焯，是可书矣！旧传石梁侧，有盖竹洞天，堙没逾二百年。往岁何公偁持节澄按，尝梦游其地，访求不获。是行也，尹穷探偶得之。洞深可二丈余，中有二硖，穹窿幽邃；下视攒峰叠嶂，如列画屏。又得昙猷厥初修道遗址，于芜秽苍莽中，见谋亭，以严奉事；而易置今庵为龙君祠。一旦天地秘藏，轩豁呈露。以是知境不终晦，待人而显，故并书之。
僧法照：昙华亭记圣贤间出，厥惟艰哉！如优昙钵花，时一现尔。按西域记，佛言：震旦天台山，石桥方广圣寺，五百大阿罗汉居焉。或者以为诞。东晋时，梵僧白道猷始寻抉之。由齐、梁、隋、唐至于我宋，国王大人，莫不遐仰；通儒明公，见于赋咏、图志可考也。
景定元年春三月，太傅大丞相鲁国公肃清江面，正位庙堂。明年春，缅思旧游，以俸资五万，俾万年寺长老妙弘作新昙华亭。且曰：宦未达时，尝于斯地有心，期今酬之。于是弘谨唯命，督役趣办。袤延翚飞，视昔尤庄丽。落成，供五百圣僧茶。茶瓯中，一一现异花，犹夫常也；中现四字，其文曰大士应供，聚观者神之。得非昙华之应乎？
弘陈于鲁公，祠公像于亭之左。创憩亭于右，而响空、瞻风、伫真、许来、方广之亭，皆一撤而新之。凡闻风而登，具瞻殊胜。不蕲而喜舍踊跃、赞叹佛语岂虚也哉！
先是，旗纛在维杨，缗钱以万计者三，予弘造大佛殿。巍昂雄特，甲于浙间，斯可谓大施矣。於戏！天台神秀之气，钟于我公。修文偃武，天下既定。异时从赤松子，则昙华之作，若有所待然。法照归老山中，窃观盛事，为之记而书之石。
曹勋：重修桐柏观记天台山之右曰桐柏，自地距洞门几十里始至。其上重复奥区，别为室所。西山如城郭，不假除治。云耸壁立，天造地设。中则葛仙翁炼丹之居。至唐司马子微大营宫宇，设虚皇像以安羽流。玉霄峰直其东，琼台峙其西，灵府方瀛奠其北。中有瀑水，飞流喷沫，势若万马，奔而南下。四时岩际，垂若天绅，居人行客，弥望不极。故真诰谓越之桐柏，实金庭洞天，养真之福境。上真主领以会群仙，固非寻常山川。惟龙蛇所处，是以高接上汉，深隐九霄，控引天地，错综今古。包括形势，不与外尘相关。苟非栖神养素之士，则不能少留烟霞间。
㒒比丐闲，税鞅逾月，都忘俗驾。因见屋宇，阅五代至今，无不损。而象设蒙漏，往往渝剥。欲力为劝缘营建，时观门都监石庆端、道副正厉永年、石葆璋，皆捧手相勉，诚山门不世之幸。独葆璋愿竭力任土木之役，罔敢懈怠。于是六、七年中，专以观事求在位者，得太师和王杨公，并其子敷文阁待制偰，洎㒒，悉出俸钱，扩殿廊基，各增阔丈余，创为高广显辟修廊。又摹古石本，绘度人经像为壁，改造三清正殿，及命工妆彩栋宇，俾之轮奂。其象先天人之容者，则易塑睟穆，增旧金翠；以至立三官殿，移斋堂为钜甍，可容千众。并敞东西两客馆，以待过宾。撤去外户，如中都上清之制。洞启三门，塑龙虎君，率极雄概。展立灵星门，以拱耽耽之势。觉青崖丹壑，松竹幽积，隐居道师，悉蕴和气。道士唐知章，以钱氏手写金银字道经，出私钱建藏并殿，由是内外堂宇皆备。良材坚甓、文石五金之用，自重山而下，扛木累土于上，及诸彩绘等，约费千万。崇厦岌嶪，翘鸱相直，如出于浮空紫翠之中，粲然一新。真九清仙圣之攸居，万灵威神之所御。岩岩翼翼，飞宏耀化成中天。来居来游者，皆道念超胜，殆若灵仙飞化，无不怀凌虚静一之志。遂可日与道众升殿，香火仰祝天子万寿。为阅世无穷之道场，岂不休哉！
故一山净友，观感而化，以胜增善。平日慵堕嗜食之徒，皆磨砻淬厉，期合于真。游咏道德，卒皆修整，得慈俭三宝之益。问其教，则精勤持诵，皆不逾矩；入于堂，则戒腊有序，无相夺伦；与之语，则气貌清洁，渐入仙宗。其于荷负至要，随时乐道，可以副紫阳之文；而山卿其可无辞以言其详也？
㒒晚暮之景，得相与成兹胜事，因为原本极始，叙得人任职，比旧修创增易之难，刻于坚珉，以示将来。葆璋常日刳心历胆，每无忘于兴造有日矣！然未遇知音。果上真垂怜，肯助此功也，或者以桐柏在浙东，最号名观。扶晨晖霄，缑山降九龙之驾；辟非素景，阳策三公之卫。至朝廷则钜公显人，每为均逸提领之所。又闽广、湖湘，多取便道；车马游访，项背相属。宾从栖止，视余处为尤烦，讵可隘陋，徒示虚无？且复吾教惟言清净淡泊，非有死生祸福，为警世资取之方，独有际遇贤智，心规亮清。始方求建易兴作，觊接续真境，弗坠厥绩，所以倍难以成也。
噫！不避众人之谤，不虚一日之供，躬役土木，载新静域。能毕力而不惮者，葆璋是已；岂不贤于坐视以待其废隳哉？后之继者，倘不忘前人之功，俾道众晨夕瞻礼，安于寝息，而保希夷之乐，亦始事者之幸，必不获谴于洞天福地矣！尚监于兹，㒒停鞅方外，野鹤闲云，萝月松风，放意身世，寄言芜颣，且劝方来尔！其诸梗概，览者当有得于斯文。
乾道四年岁在戊子清明日，太尉。昭信军节度使。谯郡公致仕曹勋撰丁可：福田庄记耕而食，生者所以为养。浮屠氏作，乃衣食于持钵，其说行，其与多。斯民以耳目为信向，龟手茧足，榾榾朝夕，辍口腹欢喜以为养，释氏安焉。于是议者始以不耕少释氏。
伊庵权师来天台，主万年方外禅。衲云阗雾合师谓其徒子性曰：来者多食指，柰何？吾观大舍之阳，罗汉之麓，淖泥之汦，去寺数里。两山阴阴，雪棘风林，夹径深深，老木千寻；伏虺匿蝮，行迈寒心。汝其屏除丛灌，攘剔芃朴。高可以艺，下可以殖。大舍之左，平田之东，泄瀑之上，去寺一舍，四山低回，不险既夷。土膏水深，原田每每，菅茅莽䔿，风雨丛滋。汝其剃翳荟、刜蓊郁，可以经理沟塍，井画疆埸。于是巨室豪家，具以为宜。接轸踵毂，委赀散金，迤风靡，赞喜无数。
性曰：原隰奥区，无有垠堮，施者有限。疲人力于一役，如是惫！何乃访故老，寻废址，筑庄于平田泄上，曰福田。为屋区，堂庑库庾，两序具备。存施钱千缗为母以倡子，岁取嬴焉。因农隙、广陇亩，其本不摇，而力有余地。岁浸久，且将雕锼谽谺，尽为阡陌；高下封畛，布绮错，利可既哉？
性以其说，求记于可，且曰：万年旧得额曰福田，今以名庄，示反本也。镵施者姓名于碑，阴示不忘本也。可曰：吾固不肯夫总总之不耕，汝知本哉！三叹而为之记。
僧昕：大智寺记台邑之东，行六十里，有大智院，建于宋开宝七年甲戌岁也。祖师讳行品，余杭人，即永明寿禅师之嗣也。童稚时，一日，禅师引其手熟相，曰：汝何能邪？曰：诵莲经二十八品。师奇之，因名焉。曰：他日耿光佛祖、建立法幢，子任之矣！
师挈囊游行，至止天台榧木，遇豪士周公彦，复倾盖欢若夙契。憩息久之，曰：此官路东去三十里，师拽杖如之。而溪山排闼，一峰孤秀赏。而面势宽广，远山矗立，绝喧尘、离溃闹，此可居矣！卜之，曰吉。相寺、剪荆、垦砂石；富者输金，贫者施力。翕然厦屋帡幪，为震风凌雨之备。院之成，曰大明，即太平兴国初也。治平三年，准明堂敕改额大智院。天圣间，寺僧浩化里俗啬施之心，建宫殿、塑佛像，欀楹栥棁，区宇一新。复篑以灾田，令单钵饫足也。续裔益稠，总众者，皆甲乙，致伦绪不振，坐观废置。靖康丙午，舆议革旧矩、立新式，顾道福两胜者。会众请寺僧法殊主之，为四方道俗所顾敬。越数年而法堂、僧堂、库堂，爽垲屹若化成矣！
或曰：吾以圆觉为伽蓝，解脱为门户，慈悲为殿堂，空寂为寝处，何区区从事于土木乎？曰：然岂不知从有为而至无为，顺俗谛而显真谛？所谓崇饰塔庙，表刹庄严，为出世之益，岂虚也哉？
昕幼而学佛，懒事笔砚。殊未序其始末，属余为记。固辞不获免。恐后代无闻，故书其实，试告于来者。
绍兴三年癸丑重阳后三日，东轩记住持传教比丘法殊、右奉议郎知台州天台县主管劝农公事立石刘邑侯景德：国清寺干门涂田记儒释之道，大抵相为表里。或者岐之，过也。吾儒序政，其一曰食，而释氏亦以食为法轮之先。至于富而加教，揆之财法二施，果何差别？矧自生民以来，以食为大业。释者虽以苦空淡泊为宗，而饘于是，粥于是，其能一日阙乎？然世皆以谭禅悦者为高，计财谷者为俗；独我世尊自在，与大比丘众敷演教乘之际，犹且着衣持钵，况吾属乎？
台之国清，乃圣僧之化现。坐视县治之，具眼宗师，四方衲子凑焉。以故食指日众，而常产益狭。加以寺介孔道之冲，距邑步时之需，凡蹑康乐之屐者，必首登国清；然后礼石桥而访万年，日不虚辙。其于供顿之之劳，色色取办于此，众皆病之。
乾道四年，长老道逵创请宁海县千田涂，欲裨其用度。经画间而逵有祥符之命。幸妙诠继之，倾衣资为倡，请僧中讷、可延、法规、义师、若师、圆清雅师、揆师、默居士、王公度，募缘以董其役。至七年秋，始捍上下岸，七百余丈，建十门凡三。未几，诠又有别峰之行。淳熙戊戌夏，住持晓林复往宁海叩檀施。合港方就，遽为风涛所荡。前功俱废，执事靡矣。
有僧师遐于次夜梦神人，曰：此大缘事，汝等但毋退转，吾其助汝。遐以梦谂于众，众以费不赀为拒。惟清雅曰：神梦岂偶？乃贾余勇，率众而前，畚筑两岸，一日而就，若有神护焉。因以神运名其庄。俄有邑之水月庵思正宝华，行人守宗、池阳僧宝林，相与戮力，乃垦乃辟。约亩几万，可耕耨者才三之一。
绍熙改元，治山志南，即其地建庄屋三十余闲。䂓模雄伟，储蓄赢余，欲讫其事。遂白於邑令刘潮，曰：自长官之宰是邑也，仅两期；而志南亦扫洒是山也适相若。年屡丰，庄落成，事若有待。诿潮志其颠末。潮谓：天下事易于经始，难其图终。海日瀚漫，岁阅久而不竟，人历多而益困。师能通儒释之伦类，无体空析色之迹；而乎真源，解假有借无之名，而归于实用。境与智合，缘与时遭，宜乎慨然任责而不辞难，潮亦何靳于骫骳之文？况台之为山，古号佛国。天下闻其名，终身不一目者，不知其几？自有此山，如师与潮见者多矣，没无闻者，又不知其几？主是刹，不约而相值，但师。且又开拓前人未既之功，与潮大有间矣！自兹以往，粟有余积，人有余力，饱满具足。异时各法了不二义，臻第一，宁云所自来？若徒以口腹是计，又非师之与潮所敢望也。
是岁八月望日，邑令福清刘潮记并书，监寺可文立石慈圣寺在天台万山中，去余家五十里而近。一日，住持僧道谒余而请曰：初吾山禅寺也，始于天圣之七年，当嘉定之十六年，始改建寺。土瘠而资单，地僻而施绝。岁久屋老，倾圮弗治，几废矣！寺之僧智通，精密坚苦，常出力经纪，弗避燥湿寒暑，遂以得疾。则曰：吾身病矣，心固未病也。为之益力。
自淳祐之八年，鸠良材、新栋宇；范金合土，肖诸鬼神，像苟全矣。则与弟子端楷者曰：吾寺粗立，寺之力未裕，且建且复废矣！于是悉取橐中之余，以其俗之姓买本都飞泉田。旋积岁租，增置丘段，以入于寺。着其约曰：岁别储其所入，以待屋之弊。而时葺之外，皆不得妄移一钱。欲来者之知本末也，愿得君记。
余慨然曰：若通与楷者，贤于其徒矣！异时余闻，人有能言慈圣之事者曰某。曰某住持入寺，本以资易帖利，其余席卷去矣。曰僧以饥贷某家谷计百，偿之，室垂罄矣。舍非他有奇巧，而能扶植于垂坏，去㝛蠹而新是图，贤也。佛之徒，固非崇宫室、夸靡丽；然有弗给，则必四出，齐民皆厌薄之。与足不越户限，惟规其衣食之赢否，率能有成，又贤也。夫人之情，苟计旦暮；今能计其久，使有恃而弗坠，又贤也。
抑余又有感焉，禅寺被天下列职而趋走者相望，其坏而不能葺，葺而不成，成而不能久。善虑而自力，不私其俦几人？苟有其人矣，不忌其成而听其为者几人？嗟夫！可叹哉！世之儒者，多佛氏之学。韩退之欲庐其居；及从观之营浮图，则又赋诗夸诩之。盖其学者之才，类有不可掩者；而退之亦有不能不为之喜。然余于智通之事，不得而略也。遂与为记，且使读吾文者，皆知所警焉。若田之顷亩若干，则列碑阴云。
咸淳甲戌十月朔旦，迪功郎。新宝应军岁学教授石余亨记朝奉大夫。权户部尚书。兼详定敕令官。浙西安抚制置使。兼知临安府曾渊子篆盖僧梵琦：娑罗轩记抱道怀德者，宜居山，山居有助于道德。若夫杂花生树，敷其慧也；众绿垂荫，适其定也；繁霜熟果，圆其行也；积雪连岭，资其证也。云之英英，泉之冷冷；百鸟昼啼，孤猿夜鸣。满眼非色，满耳非声，此山居四时无穷之乐也。
何独人间为然？彼忉利、夜摩，化生人天，尚入山林，隐居学道。虽有琼楼玉宇，弃之弗居；嘉肴美味，斥之弗食；丰容妙质，厌之勿御。时时行乞，转化诸天。衣取蔽形，食才接气而已。岂非以身为大患，生死不停；欲究竟涅槃，必离愦闹者乎？
至元至正八年，岁次戊子。妙明真觉禅师无见和尚，隐于天台华顶峰，智者禅师之故地，大寂国师又中兴焉。日居月诸，鞠为茂草。及和尚戾至，檀施填门。未逾数年，追复旧观，咸谓非大寂再来不能也。
按天台华顶，上应三台华盖。其山秀出，八重如一。高一万八千丈，周环八百里。最高顶则望海尖，草木薰郁，殆非人世。孙绰所赋陟降信宿，迄乎仙都。寺曰善兴，善兴善类也。方丈轩娑罗，娑罗峰直其前。梵语娑罗，唐言高出，盖此峰特起于众峰之外，而得是名，因以名轩。和尚每居其中，开导学者。顺缘归寂，补处得人。千里远来，托余为记。
尝试论之，释迦降瑞于中天，达磨标奇于东国。悟而无得者性，传而无尽者心也。高出三界，号为独尊。汝师平生，仰慕佛祖，可记也。且东南山水之胜，娑罗峰为冠；天台之胜，华顶为冠；华顶之胜，善兴为冠；善兴之胜，娑罗轩为冠。得名高出，不亦宜乎！汝师言行纯洁，道德兼备；邈在霄汉，下视尘凡。高出之名，尤非忝也。既为其嗣，而居此轩。思所以名，忘所以筌。则不期高，自然超出矣！夫如是为师者，真不负于弟子；为弟子者，亦不愧于先师。交相成而互相益也，虽老天地可涯也哉？
余闻方广石桥，相去不远；五百圣者，时相往来。或游乎此轩，为道问讯。今方何时，乃安坐耶？当生人间，扶持末运可也。
丁世杰：䓧溪庙记浙之右七州，惟嘉灵最盛；盛莫盛于台邦，更汉及今，几二千载矣。王之得跻于祀典者，非淫词比。王先能以神道设教，以异法济其民，警动祸福，民咸神之。死又能洋洋乎如在其上，复血食于兹土，民又神之。况能忠于时国，阴又捍御大寇，摧破强敌，殄灭群妖，明己之功，搴旗树号，以彰其神，与宋诸将相为犄角。故破金人于蔡州城下，得蒙宋氏极爵之封。自侯王而跻于帝，其盛矣乎！
呜呼！王其能以捍大患、制大侮，其功德及民与国者，若是之卓卓。君子谓是祠也，法应得祀。而王之祠宇，星罗棋列于台者，十居八九焉。凡民之出入、吉凶、水旱，皆祷。王以平日英气降格于人，赐福为诸行；祠之表者，惟此庙焉。
是庙也，古䓧溪上游灵气萃止，故王之副将，能降神于巫觋之身。年岁美恶，人民灾福，暴风疾雨之害，指告时日，靡不应验。其有灾，则驱而至绝域，故斯民不敢忘其德。春秋祈报，士女婆娑于市，舞雩咏歌于庭；犦牲鸡卜登于俎，粢盛酒醴备于筵。箫鼓惊喧，民慕敬之不暇。正所谓穷天地、齐日月而不朽者也。遂致殿阁一新，翚飞四起；堂室廊庑，黝垩丹漆；阶戺坛墠，俱以制度。以栖神驭厥土而阳。厥材孔良，各用其当。
落成大祭，其神降灵。乞文于山阴丁世杰，不敢固辞。因即其梗概，鑴之丰石，以示于众。曰：王姓赵，讳炳，衢州人。后汉时，以方技着。少时，与东海徐登能招蛇虎，于稠人中，驯狎所伏。夏月，禁蚊蚋不咀啮人肌肤。履水不湿，入火不燔。驱雷驾电，役使鬼神。如费长房、壸公之流，史氏例书焉；不载其终，乃史逸之。而元庙在浙右，临海郡之冷水源诸祠，皆其行宫也。故老相传王庙食之由，以王在日，能驾清风、乘白鹤，御气溟涬，神游八表。得不死之药于比觉仙人，服而延龄，颜色如童，傲睨天壤。一日，于冷水源刳剔其脏腑，浣宿滞不洁于涧中；被淫妇所触，不复能纳诸。其师比觉闻而骇之，遣銮驾群仙，乘空而至。共拥而扶之，傅以神膏，经宿乃苏。仍用乌鸡饘糜食之而愈。群仙曰：子以啖烟火之故，今不升天矣！王含愤而卒。始立庙于冷水之源，古碑益详焉。是事几于怪诞，故史氏不书。因其居民有请，姑记录之。大德三年三月记。
夏鍭：始得隐岩记余既得杨家，望其北，始指问之王子春、潘尧卿曰：是崖然者，俗云开口岩。古之人未有至焉，今之人其有先吾二人者邪？乃道北郭，至神迹石祠。上山始折而东，出一嶂，仰见盘石覆载土山上。达其上，平正可憩。自其上仰而近焉，侧如堂墙，危压土山。上山行三百步，岩前列松守焉。人来如履门墙，若将睹其室家之奥也。始入，向之压者起而覆焉，状类立担。堕其前如重阶，阶上可十数人居之。檐下视二三尺，皆异草托焉。铺积缀插，间置鲜稿，如线如钩；摇风滴雨，时堕一珠，可俯仰玩。周览而息，酌酒还坐。嘉卉傍罗，揽不即除。松韵崖上，坐见根株。清意自凉，风来助之；荡拂左右，凉纳襟袖。
众皆意满。尧卿唱声，引指触崖壁，笑曰：此可无醉，可以其名为却醉。即呼而定居其上。则遥峰平参，明川微映，塍阜环麓，并目一见。而邑居不去，亦在左右背。比为清梦，如却醉，而加隘。前有石三，如虎牛一字卧。石间椭平，可置席。余尝假寐于此，遂以名。出清梦，无覆有台，攀摩不可上。惟见重岩如危垣，古甓赤肌黑容，冠然藂蔓，佩然滋芳；泼蓝为藓，遗粟为苔。世有善工画不欲售也，他日操梯从之，果得异焉。亘以浅檐布足于外而居其下。余手牵茅棘，坠之崖下，而进修掩，却醉则岩之第二成也。余以其名为石阁，居其上，则松见亲狎戏。拾岩上小石掷之，应手角角，入耳可喜。降而察之，始悟所谓无覆者，下一成其尽也。既尽且覆，所谓第二成者，始附土上壁下。复入，类人两目。余以右为山㕑，尧卿呼左为石巢。厨以受壶斝，巢以设坐卧。名以其能。巢之覆展于厨宇下，津黑美藓固其上，灿如联星，可数玩。出石巢覆尽丈许，有穴如石巢而深，余不能易其名，曰外石巢。则升于其上，与松洁长，而岩之览备矣。合而举之，以名曰隐岩，始讳其陋。是岩也，遁于近，覆于青天之下，无一纶之翳而眼不察，谁守而固？谁匿而微？果有隐也哉！或曰：是岩遗于人者，非也？乃置石其处。
卢浚：游石桥诸山记余忧居既，大祥。以事出，得览明岩诸寺。犹以石桥、华顶诸名地未了为缺也。越月余，四月初三，约舍弟希大、姻契范同馨偕行。次日，予先诣五峰。俟之至，遂逾金、银二地，抵大慈寺。寺前有佛陇二大字；东南有石盘，周遭四五丈，左书天台山三大字于石壁。皆体隽而画劲，可羡也。
俯瞰高明寺，隐隐丛莽新条中。予笑曰：寺在山下，反曰高明，其禅家语乎？住持清廉为具午餐讫，乃攀崖跨蹬，步陟始崇。途多水田，色腴种耗，盖土高风厉故也。忽值平冈，藉草列坐，倾壶劝酬。同馨亦洗酒分干糇于舆夫，抚劳之也。逾十里，入石桥界。山木翳焉，足以蔽日；涧泉洌焉，可以濯缨。怪石谽谺，鸟声上下，恍非人世。暮始至其地，则友山许先生已在矣。欢叙茗余，即邀予辈观石桥。慕之久而欲见之剧，理势然也。但暝色在山，未可饱玩耳。
归憩上方，僧明贵、德茂辈，具饘粥，纳之。达旦为初五日，复详览焉。一桥横架，如龙之卧；二流交堕，如玉之飘。水声漰湃，心目俱悸，真奇境也。亭曰昙华，层檐翔舞；曰许来，状似欹逼。桥下有古龙湫，深衍蓊葧，临之畅爽。曰响空、曰伫真、曰瞻风、曰方广诸亭，悉归草莱；梵宫钟楼，俱遭煨烬。惟贾秋壑塑像，岿然尚存，漫不可省。
时有游方二僧，掉臂桥上，如践坦途，傍观者危之。是日过天柱岭，盘回屈曲，鼻股交攻，磴级不可数计。两崖恶樗嘉杞，大之可为栋梁，小之亦不失为樵爨，皆洋洋然倚陵谷。斤斧赦之，远不可致故也。
旁午至华顶，即善兴寺膳焉。寺亦废毁，仅余数廊。而一峰孤峭，万屿拱罗。云霞绣错，杉桧蔚苍，岂市諠尘扰所可拟哉？迤北书堂，云太白故址；墨池，云羲之洗砚处，渺无可稽。又北曰望海尖，烟色参差，水光摩荡，东溟可仿佛焉者也。僧遗高，颇谙文墨，余玄音、永春辈，皆明贵类尔。
午后移宿天封寺，寺在华顶之下。中峙佛殿，穹窿宏敞。傍葺新楹，翕受风岚。葱茜会矗，亦佳地哉！
余啜粥毕，借卧宗甫榻。余僧永显、宗广、宗逸，复携酒馔即卧所。疑谭宗甫乃旧识，兹夕特与叙寒暄者也。明日下御岭，至欢嶴，信宿周氏宅。古传有愿先生书堂，即其地也。山之高广，寺之㳂革，并名公仙释之题咏，则郡志与一统志在。谨按宋名臣晏公殊有云：齐州灵岩、荆州玉泉、润州栖霞、台州国清，世称四绝。余谓雁宕、武夷、四明与台石桥，当不在四绝之外。
余在先帝时，曾使山东、直，得历览灵岩、栖霞诸处，迄今梦寐如睹。顾石桥在父母梓里之傍，念屡举而屡辍者，积几载矣！索于外而遗于内，穷其远而忽其近，岂特游观之病耶？幸今偷了之，可聚米几案。故鄙句有云：父母此邦真了债自庆也。又幸而筋力尚健，岁月尚优，则雁宕、武夷、四明，期取次以尽。人而恋山水，岂若功名利禄有朝秦暮楚、得陇望蜀之议哉？抑古者谓闻不如见，信而后言，亦不特于游观而已。姑为之记。
卢浚：历寒、明诸寺记正德元年，春王正月，予以事诣峰尖山下，访僧永彪于护国寺。薄暮，止予宿以览焉。寺后群峦拥踞，前横阜如墉，左钱氏大墓、南梁代碑并二塔。僧永辉、永高、永寿与彪，皆善饮，十数觥不酩酊。予与从者谋曰：兹去明岩诸地近，盍乘兴一往，以偿我夙愿，可乎？从者曰：诺！
明早发迹过白岩，离护国二里许，而风景亦胜。中途雪和雨坠，琼葩满袖。下马共入茆庵，老媪为瀹杖头酒暖寒。从者以米饲马，且曰：若肩舆二仆，所费当不止此矣！予颔其言。循董家庙小田铺，凡涉入九溪。溪夹梅花，清香疏影，潜披遥映，殆相得也。
晚抵宁国寺，僧圆珠、圆觉、广瑀出迓。寺坐崇岗，前田沃衍，东松阴可敌赤暑。是夜，宿圆球所。明日，蒋献之近自京师还；偕其侄尚循、尚禹来视，邀至其家款酌。古名其地曰泉井白湖。湖环碧而井涵清，盖佳所也。
又明日，始就寒、明、道三君子陪焉。阅无字崖，状类小碣。其傍传为张驸马遗迹。过泗洲岩，岩旷蹲道左，可酌可栖。徐至孟湖岭，下马跃入村居。何姓者酌茗，中渴甚快。何留宿甚勤，坚辞之。逾岭尚循，策蹇少蹶。献之厉声曰：莫走险地，其尚慎之哉！予深是献之之老成而更事如此也。
时山扉尽掩暝色，路岐不辨一人。呼曰：寒岩尚远，盍止明岩，可乎？遂从之，昏黑乃抵明岩。其寺门两崖逼倔，正所谓八寸关者。僧德威卧病，其徒圆资、圆受、明序，煮白粥为饷。其戒明统、明干，皆谙对句。达旦启户，则天日朗然。连阴重崖之地，而际此不啻覆盆之照，物类欣荣矣！
二僧导至寺，迤西嵬岩壁削，飞瀑悬注，涎玉沫珠，春夏不涸。岩面隐隐有唐帽乘马痕，传为闾丘公像，漫无可考。旁石笋拔起，如大将军特立。上有树二本，郁郁然。寺后一洞，虚虚茫茫，可大旅会鼓乐，真极造化之妙；而斧凿丹青，莫可施者。东两巨岩，倚如合掌。其上窍漏日滴露，岩畔修藤缀拂，可攀援上下者。寺南亦有洞，中蓄一穴，翻碧凝甘，可澡襟涤胃者。
揖别众僧，揽辔悠悠。沿途皆奇岩净涧，晴光烟影，摩荡区寰间。午抵寒岩，僧房梵栋，饾饾山腰；正寒山子所居，轩窗开阖于紫翠者。后洞似明岩而邃深，可藏百驷。
僧德远老病，明日予与之别，语之曰：我与汝，此生无再见期矣！其徒圆明、圆耸，皆相顾泫然。
策马至广严午餐。寺有钟、名贫婆，语甚怪诞。有荣罗汉像，谓当时一老僧幻躯。僧宗英、宗明，理樵始归。一戒朱姓者故家子，读儒书，手笔砚索题，予辞焉。是日还宿宁国，僧德玻、慧镜迭为觞具。盖前度未睹，而今中敬焉者也。嗟夫！吾台古称佛国，如明岩诸地之幽奇清胜，岂无至人如智顗、昙猷辈藏修于其间哉？予生长是邦，岂徒歆艳其地？亦将物色其人而与语焉。今所历寺凡几，所接僧徒凡几，皆餍饫荤酒，弃其教如弁髦，则其他可知矣。信夫至人之不易得也！
然而勤诗书，服耕凿，敦天彝，安日用，以不畔乎先王之道，则赖吾道之存耳！幸生昭代者，其尚慎所从哉！途次曾语同游者，咸不以予言为未是。既归，为是月二十有八日，详书此为记。
僧佛树：重装罗汉记夫境随心变，地假人兴，古今一也。是以圣贤应迹，必有灵瑞。绝于人间，清净兰若，是其居止。致使三洲闻道，终显宾头之功；久万遐龄，教资罗汉之德。神僧圣寺，呈祥山海之间；香气钟声，相显幽明之际。列于视听，良史诠而不穷；备诸古老，口实仰而不绝。
天台山者，乃震旦之奇境，五百应真，驻锡之地。天然石桥，双涧合流。下有龙湫，幽深窈窕。晋时昙猷亲入圣寺，五代钱王数感祯祥，非妄诞也。
余先于京国大洪福寺，安定伯张公容请阅藏，教读高僧传。默识灵迹，无由得往。正德丁丑，同衣明辉同礼宝陀、育王，时来参谒。及抵石梁，遍览胜境，欢喜踊跃。上昙华亭，夜诵大乘，闻钟磬声，睹山水圆通应真之像。神异化现，三昧难测。天匠工巧，奇妙绝伦。仁孝太后书云：是光菩萨手制，经历年久，颜色脱落，山水倾颓。弘治丁巳，黄邑清信士，率众修葺。殿宇重新，并装观音等圣像三尊，唯五百应真未及营理。余同明辉歘立志愿，重新修补。回京感，御用监太监张公永，给施颜料工资；复蒙缁素相助，得遂先心。
去岁己卯季冬，复转石梁。本山住持沼公，一见欣接。孟春正月十有六日创工，四月一日工讫。以此良因，上祝皇图永固，帝道遐昌；金枝挺秀，玉叶相承；光敷四海，凉荫苍生耳。因记之。
叶良佩：天台山记天台山以高大之故，称台岳。又上应天之三台星，故自昔以灵异闻。予每过其地，辄欲往游。人曰：游非逾月，不足以尽其奇。予顷难之。会予免官归，得故人新城黄尹速予游。至则馆于国清。要梅壑潘子与俱，而五峰、双涧之胜，已得之行住坐卧间。时嘉靖壬寅四月望日也。
潘子曰：游天台必自赤城始，此山之南门也。自是而北，则循佛陇访石桥。东行则为天封华顶，西行则为万年桃源；两岩则为洞天、桐柏。于是遂结束自赤城始。赤城山石纯霞色，望之壁立，如城具雉堞。绝顶有浮屠七级，西北有玉京洞、金钱池，寺废无僧已。复由故道寻九里松，月色在地，人行松影中。翌日遂北行，逾金地岭，与察岭相连；其下为汉隐士高察读书堂。又五里，逾银地岭，至大慈寺前，观佛陇二大字。寺僧曰：此智顗师之初修地也。又北则山水渐益幽佳。日抵石桥，先上昙华亭，倚槛观之，见两崖门立，而石桥横亘其上，广不盈咫。琥上人掉臂行之，无怖。山北左右肩，有双泉飞出，合流而来，至桥乃伏出。其下泻为瀑，可百余丈，挂岩石间。既惬所闻，复由亭右麓下至新亭。接其端而坐，则见石桥已在半天；而隤雪之溜自空中，下击潭水，作疾雷声，震动林谷。于是乃大诧，以为奇观。
是夜，宿琥上人海会庵。天明复往观之。两日，乃从山西行，寻万年寺。由铁船峡度罗汉岭，山萦水回，每数里辄一曲。及至上方，地则砥平如仰盂。登妙莲合四眺，则八峰回抱；而直南诸阜，累累如列㦸。排衙两涧水，至寺门乃合流，萦回南出。前林松杉成列，东涧古松数株，皆大十围，有五六鹳鹤巢其上。每休坐树阴，则闻鹤鼓牙及唳鹤之音，与风泉相杂，翛然非复人世。
留信宿乃去，抵护国寺，出访钱太师墓。从者曰：由此东北行，至刘阮洞颇近。会蔡举人中甫、陈监元敏之适至，遂合策寻刘阮洞。洞去护国二里而远，洞口如门，有古木神祠。沿涧而上，两山绣璧参差夹水立。水随山曲折，时漱石有声，曰鸣玉涧。水壖草树，芊绵东崦，特葱茜可喜，曰桃花坞。又折而北上，路渐艰涩。及水穷而路尽，有巨潭，渟澈如镜。中有洞门，潜通山底，其深莫测。陈子曰：此所谓金桥潭也，即刘晨、阮肇遇真处。潭之南有盘石，可列坐以饮。于是取酒会饮其上，仰望三峰倚天，而东峰特秀。上有石如绾髻鬟，曰双女峰。昔人见双鬟戏水，或曰：乃其精灵所为。
是日晡出山，憩白郎寺，观岩石亦奇怪。是日遂循董家庙小田铺，涉三、四溪至广严寺，阅贫婆钟，谒荣师肉身像。师宋淳化间人，习禅定，多异迹，时呼为荣罗汉，死而不腐。是夕投宿宁国寺，寺在平原后垄。靡迤多古松，前浸巨塘，紫凝峰在数里外，寂历可数。又明日，遂问道访寒、明两岩。明岩大略如雁荡灵岩，但差小尔。岩西面有唐帽乘马痕，相传为闾丘太守像。旁有大石笋如天柱峰。正北洞宽，下可列席旅会。南有小塘，外有八寸关。寒岩后洞，比明岩尤邃且广，可容百驷。而梵宇亦宏敞，正寒山子所居。两岩凡两宿乃还，憩国清，黄君又先遣游徼除华顶山路。
再越日，乃偕潘子由顾儒岭涉欢溪，访齐处士顾欢读书堂于普庆寺。及抵天封，鸟已投林。寺旧号灵墟，实智大师注解涅槃经处。佛殿极壮丽，有盘石、智者岭、卓锡泉。北望一峰摩云，即华顶也。诘旦，戒舆人缓行。上华顶即遇险，则下舆步行，以亭午至其上。中峰孤峭如华盖，诸屿拱罗。寺毁，仅余数廊。众木扶疏，多桧、杉、椫、槠。其旁近地，有王羲之墨池、李太白读书堂。又迤从北上，可三四里，有望海尖。登其绝顶，则钱唐烟树、括苍峰峦，皆隐约可见。东向观海上云涛，如环壁缭肪。予乃拊掌大叫，以为奇观。
薄暮移，宿天封。老瞿昙谓予曰：华顶绝高处，旧有僧寮，可观日出处。后有四风，毒不可居，故其寮亦废。又曰：若自此南行，至文殊寺，上高由山脊行，则诸山皆在指顾。予颔其言。诘朝，遂南行。至文殊寺，上高由山脊行，则凡邑内诸山，皆若翔舞奔跃在舆马左右，如老瞿昙言。
舆人曰：直南为桐柏冈。若欲寻洞天宫，当东从横路。于是遂东。洞天宫已废，独玉霄峰重崖叠嶂，岑蔚如故。稍南有石门山，两岩对峙如门，各高数十丈。将至涧底，乃有石横亘如阈。奔湍来击，阈如翻玉，练擂鼍鼓。予踞石注视久之，乃复循故道，行桐柏冈，过元明废宫。又五里，抵桐柏宫。其地有卧龙、玉女、紫霄、玉霄、翠微、莲华、玉泉、华琳、香琳，凡九峰，而宫当其心。平原旷衍，有村落、溪流、桥梁、水碓，道书称为金庭洞天。吴赤乌初年，葛玄于此修真。至唐司马子微，遂奉敕建为桐柏宫。宋改为崇道观，今复为桐柏宫云。
西北有琼台、双阙，去宫可六七里。羽士曰：游琼台当先休足力。即至其处，又必去鞋，用行縢褁足，攀援萝葛，乃得登。是夕，止宿于黄云堂。次日，早饭已，乃偕潘子攀登如其法。琼台三面皆翠壁，万仞峭竖相向，如城郭周遭；而台则南向悬居其中。折而东南可三里许，为双阙。翠壁山至此忽中断，对峙如阙门。路出其下，而涧水从之。然岩石皆陡绝，不可下观。于是还坐琼台，而四壁之华叶，曜日含风，绮绣纷错，飶香蓊郁。俯瞷百丈，潭在台左麓；纡绕双阙，流入云溪。屏息无哗，其听益远。真天台山之第一奇观也。还宿黄云，明日出洞门，盘折而下。行数里，至福圣庄观瀑布。又迤而北至翠屏山观三井，皆奇。初，予自元明宫来，谓桐柏已在平地。及观瀑布、三井，始觉其地乃在众山之上。乃复惊诧，以为大奇。
夫以兹山之灵异且多奇如此；顾自近世以来，恒鲜异人宅之。即有游览者，亦惮于骛远凌危，罕得穷其妙。予于是重为兹山懊惜。复从国清主僧道金借静室，扄坐三日，撰斯记。
薛应旗：天台山志天台山在县北三里，神迹奇异。道书云：是山高一万八千丈，周回八百里。山去天不远，上应台星，超然秀出。路由福溪，水险而清。前有石梁，广不盈尺，长数十丈。下临绝涧，惟忘其身者，然后能济。济者梯岩壁、攀藤萝，始得平路；见山之奇秀特异，列于青霄。上有琼楼、玉阙、天堂、碧林、醴泉、芝草，凡诸胜概莫能名状也。
旧有玉霄阁，又北三里，为赤城山。土皆赤色，状似云霞，望之如雉堞然。右有玉京洞，道书第六洞天也。宋咸平天圣中，投金龙玉简于其中，上虞亦有玉京洞云。又四里，曰五峰。其峰有五，曰八桂、曰灵禽、曰祥云、曰灵芝、曰映霞。前有双涧合流，南注大溪。东横山在县东一十里，俗名覆船山。本天台山足。其上夷坦，中有三溪，冬温夏洌。侧又有净池，以横山据邑东，故曰东横云。
薛应旗：桐柏山志桐柏山在天台县西北三十里。周围九峰，曰紫霄、曰翠微、曰玉泉、曰卧龙、曰莲花、曰华琳、曰玉女、曰玉霄、曰香琳。矗立霄汉，远近相向。晋王羲之与支道林，尝往来此山；至唐则司马承祯居焉。
承祯始隐于司马悔山；睿宗召出，后复隐于此。金庭馆在桐柏北。又三里，曰方山。按徐灵府小录云：由桐柏山北上一峰，上有平畴，间以陂池。前眺苍峰，后即云峰也。长庆中，徐灵府居此。宝历元年，赐今名。又二里，曰琼台山。转南三里，曰双阙山。两峰万仞，屹然相向。孙绰赋双阙云耸而夹道，琼台中天而悬居，即此也。
有百丈潭，在两山涧盘间，绕麓入为云溪云。九折峰在县东北三十里，孙绰赋所谓既充济于九折，路威夷而修通是也。玉霄峰在县北三十五里，产香茅，号小桐柏。瀑布山在县西四十里，一名紫凝山。产大叶茶。有瀑布泉，陆羽品为天下第十七水；与福圣、国清二瀑为三云。又五里，曰紫凝峰，与瑞龙、天柱、香炉、应泽四峰相望。苍山在县东四十里，界于宁海山峰，凌映桐柏。其色苍然，高插云汉。石桥山在县北五十里，旁有方广寺，有石桥架两崖间，龙形龟背。两涧合流桥下，桥势峭峻，过者目眩心悸。孙绰赋跨穹窿之悬崖，临万丈之绝溟，即此也。
寒石山在县西北七十里，有仙人洞，唐寒山、拾得二僧居之。旁有隐身岩。贞观中，丰干禅僧谓闾丘太守曰：寒山、拾得，即文殊、普贤后身也。闾丘往见之，二人笑曰：丰干饶舌邪！隐身入岩中不出。有岩曰明岩，旧名暗岩。周显德中，更今名。峭壁屹立，其下窍穴逶邃，日光穿漏，怪石森然。上有两峰倒侧，号合掌岩。西有泉，蔽崖而下。北至重岩，磐石品峙；常有光如月，号石月。寒山有重岩我卜居，鸟道绝人迹之咏，盖谓是也。东有响岩，叩之锵然。又十里，曰香炉峰，四望阴崖，垂隥万仞，上多柏木。华顶峰在县北六十里，高万丈，周回百余里。东望沧海，俗称望海尖。草木蕃芜，夏有积雪，诚为别境，不类尘寰。
王羲之游西郡时，有墨池在焉。天柱山在县西九十里，南有黄水峰。天姥峰在县西北，与天台山相对。孤悬天表，下临新昌、嵊县。
张存：游国清记余久慕天台山之胜，曰国清、曰赤城、曰华顶、曰石桥、曰桐柏，非一处。
岁在丁酉夏四月，因倭寓霞城中，邂逅识国清天印宗公，相与约着芒鞋、拄竹杖，一月力，历览名胜，形诸游录。庶北还日，持以夸示于好事者。越五月十日乙丑，乃作国清之游。
国清由智者大师开山，示谶云寺若成，国即清，故名。日直辰，余携孙一鹏出台邑，踏砖径，至古石门。左柱旁石上有旧刻，曰万松径。去石刻约数十步，建浮屠二，为捍门。松废而径犹存。次逾旧止观亭基，转水口，经旁直门。二小浮屠前屹，一峰圆如覆釜，其名曰孤屿。屿下树林夹径；时宿雨初霁，翠色如滴。寺前双涧合流，注万工池，池上有七佛小浮屠。其东山之麓，旧有大浮屠，高九级；甃砌坚致，插入霄汉。不知何年为何僧所建？惟五峰峙立，俨如青芙蓉竞秀。中峰展翼，形如飞凤凰，身垂至尾。尾前造白浮屠，分东西立，而殿据其中。真异境也。
于是迤逦度回澜桥，入山门，登雨花亭。昔大师九旬谈妙，诸天散花，故名。
亭左有戒坛。初沩山来受戒时，寒山、拾得密知，往迎之。化二虎跃出丛莽中，沩山作怖势，至今坛有遗址。转东入方丈，求见天印。留坐，命童子进香茗。啜罢，解衣外合上，延清风涤烦暑。闻双洲水声潺湲流不辍，顿觉胸襟尘虑尽空。已而夕阳西坠，四山白云生。岩窦阴气袭人，肌骨爽甚。天印引观古殿基。殿后雷音堂，堂后振奎合，合后无畏室，后更好亭及寺前唐僧悟空创新罗园皆废；但见烟草罗生，荆刺衣袂，使人怀感。
再寻殿在旧圣仓香积厨，丰干骑虎之踪，时随烟销鸟没。至若寒山、拾得烧脚灶处；当闾丘问道，隐身入石岩，岩上奕棋盘；大师上足普明卓锡泉，数者宛然犹存。天印指五峰，谓中峰名八桂，东北峰名灵禽，西北峰名映霞，东南峰名祥云，西南峰名灵芝，其双涧则名螺溪。溪之源出峰顶龙湫，过湫入乱峰间。有水一泓极深，在佛陇山下，即大师放螺处。今约有巨蛎大蚌，久化为精。或时出石上作吼声，则大风雨辄作。
复命仆除道磨崖，读，实先师潜溪宋太师撰。雨淋日炙，字画剥落，读不能句。转西有洼池，虽岁大旱，水不涸。有谯国曹勋书曹源二大字于石上以表之。其余寮名四禅堂、名三隐庵、名云顶院、名古竺楼、名栖云，皆占幽胜，不可尽记。至于大师示灭，塔全身于银地岭，去寺又十里，亦未能往瞻礼。此则游天台之一胜也。
张存：游采烟次桃源记越己巳，余出国清，度盘回岭。路如羊肠，九回盘旋而登之也。次逾羊蹄岭，羊蹄者岗石，石散立若羊之蹄也。下至岭麓，涉丹溪。溪上再登峻岭曰采烟，而余友铭德周先生之居在焉。入其门，有重屋三楹，题曰攀桂楼。以其楼前桂枝相近可攀折，故名。
先生闻客至山中，即与弟晟德出相见。茶话良久，引余观联槐，转东入竹林中间坐。是时赤日正中，清阴布地；但觉凉飙翛翛然洒衣面襟。以松继泉籁冷然洗耳，隔红尘于物外，殊不知有炎暑气。
少顷，有二童子来，报治酒具已办，相邀饮三五行。问二童子名，则先生孙也，长曰本，次曰杏。酒罢出林，行术田。紫苗青蕊，香气袭鼻。抵晚回，澡浴，复进茶。啜罢，各别就寝。如是者留连六七日。
闻桃源去新昌县不十里而近，因问：桃源在天台山，何为今在新昌耶？二先生曰：新昌，古天台分邑，故桃源即天台山也。余即往游。行至桃源溪，度溪、穿萝径，约行五里许，见一古祠在乱山中。破屋三间，松蔓缠蔽，榜曰刘阮庙。像貌剥落，灵寝萧然。出门四顾，居人辽远。其入山古径，樵牧罕到，荆棘蒙塞。远望，云山无尽，桃林遍岭；野鸟山猱，悲鸣长啸。
偶问道于农家老父，对云：此去入千山万山，人烟断绝。其中古桃树，年深化为精魅，常迷人，不敢往云。余乃怅然太息。即观庙上溪流，溯源而上三、四里，皆乱石。角立纵横，若牛斗状，固非舟可行处。不知古今山川变易，同于沧海桑田然欤？抑昔所记桃源故事者，悉出于诞幻欤？颇记故老言：宋王介甫夜坐，梅月照轩窗，因取易读之。忽有一姝，容颜姝丽，见介甫，自言知易。遂相与谈论画前妙理，实能发出人所未发处，介甫喜甚。间得报司马君实，扣门来访，介甫出迎，至轩中，彼姝即隐身不见。及司马公出，彼姝复来。介甫怪而问之，对云：妾乃此梅花月之妖；君实正人，妾不敢相见。介甫默然。由此而推，梅花既能为妖，则桃花岂不能为精魅乎？使父老言信然，则昔刘阮所遇为夫妇者，果仙欤？抑精魅欤？彼世人妄意称求仙者，其有几人不为妖魅所迷欤？
或曰：按桃源洞，在天台护国寺东北二里，隐于山谷间。昔宋元祐中，有僧明照入山采药。至一潭，水色澄澈，中有洞门，潜通山底，其深不测。歘见金桥跨水，二女未笄，戏于水上，如刘阮所见。此水仙之洞府也。元祐二年，邑令郑至道闻之，往游焉。即其境物之胜，名其涧曰鸣玉，石曰会仙，潭曰金桥，峰曰双女、迎阳、合翠，坞曰桃花、迷仙，亭曰浮杯，事见县志。此亦桃源之一验也。
余曰：既信见洞门深不可入，初岂刘阮独可入与？谓二女化金桥可渡，何僧乃不渡与？盖僧非实有见乎？此也犹梦说也。今不疑其梦而诬成其梦境也。见世上名桃源者不一处，皆不可信，因书此以为世戒。
张存：游赤城记是月庚辰日，出国清，渡小石岭，至赤城山之下。山周回可十里，土皆頳色。时曦斜射，闪若霞彩。又山形类雉堞，故名赤城。其山下有寺，亦以此名。由晋义熙中，异僧昙猷尊者开山，初名崇善。至宋祥符中，赐改今额。
余沿荷花荡行，掬水涤手，然后入寺。惟正殿新创，中塑设像，金辉碧映，轮焉奂焉。殿前对石方塘，菱藻间生，嘉鱼游泳。水流入殿后放生池，泻水刻，涵灌稻田数百亩。方怪问之，有僧出迓，乃掌天台僧教别涧源公。相邀茶罢，次承邑士周君以礼来会，遂出门历览。山之东麓，近上约百步，有岩极深，即尊者原造寺处，名中岩。后塑卧佛镇之，改名卧佛岩。岩之西约数百步，昔梁定光古佛所创飞霞寺。寺故基转而上，则有释笺、结集二岩。释笺者，有僧名湛然，荆溪人；居岩笺解天台教义，故名。而旧志讹作释签也。结集者，有僧名灌顶，字凌云，章安人；依岩总缉天台教宗，故名。其二僧皆智者上足，故崇其教如此。岩之西玉京洞，按道家言，洞在赤城山右胁，名玉真清平天，为十大洞天之第六，九天司命茅君所莅。其内周回三百里，有金堂玉室，瑶花芝草。其下别有洞台，方二百里，属魏夫人所治。其说如此，今洞已壅塞，但可容坐三五人，不知其说何为然也？
岩北有金钱池，相传僧友昙兰憩此，日诵经不辍。其山神名韦卿，奉金钱供养，僧弃于池中。岁久湮没，亦不知其处。
山之绝顶，有浮屠七级，昔梁岳阳王妃建。又有泉一泓，名仙人井，飞流喷沫，冬夏常不竭。去井数步，有尊者洗肠池。周池生青韭，色映澄泉可爱。询诸父老，言：尊者本应真化现。一日还石桥，将渡，有罗汉拒曰：尔托神母胎时，曾过韭畦，犹带荤气，故不容入。于是尊者回此，剖腹洗肠。今此韭近绕池丛生，余远处皆无，即其验也。其佛岩侧有五百大神庙，甚灵。去庙西五里，有玉京观。先是，尊者知神乃白蟒为孽，将戾止中岩，欲降之。时遇一老妪，问途，妪畏神不敢言。师强之，妪既语师，若阴被神投之渊；师即飞锡救之，水立涸，因名其渊曰干溪，至今犹存。及师至岩，宴坐次，神化猛虎数百咆哮，皆向师。既不能害，又现白蟒真形，呀然开口将噬师。师即飞锡入蟒口，柱其龈腭，不得合。曰：且借老僧坐地三年。神始知惧，皆来降伏忏罪；愿求一舍地住，为师护法，师然之。神向寒岩鼓角凌空而去，自此人免蟒患。
今玉京观废已久，惟赤城寺延奉尊者不绝。其日游览，不觉日抵暮。闻山下多虎患，不敢回国清，遂与周别借榻，宿别涧之丈室。
张存：游灵墟记余在佛陇，闻灵墟天封寺之胜，复往游焉。于是携仆，蹑履山径，时草露沾衣。次中途遥望，见通玄峰浮屠已倒坏，尚遗一二级旧址，实韶国师悟道处。寺久废，荆迷道，惜不能往寓目。其悟道有偈云：通玄峰顶，不是人间。心外无法，满目青山。至今僧俗犹能传诵之。
迤逦再逾双溪岭，始至天封。渡涧桥、登殿、瞻像。钟楼、方丈皆存，昔智者大师第五思修地也。初大师入山，见一父老，告曰：渡涧遇磐石，可止。师如其言，遂结庐焉。前对瑞云峰，故号灵墟。其注涅槃经，号智者岭，中有卓锡泉。
吁！世降教衰，丛林已销铄；独寺前涧水潺湲东注，犹疑大师谈妙未辍。已而大基绪公由谢国清寓止此墟，修习白业。一见逾旧知，遂借榻焉。实是月戊戌日也。
张存：游华顶峰记次二日，庚子，余拉绪公由天封寺转西北行。绕山麓，穿竹径，历数十折；盘岗涉壑，约十余里，始至华顶峰。所谓华顶者，以其峰顶上直华盖星也。
自峰南去约百步，有一隙地，势坦夷广袤，可三十亩。四山合抱，形如燕巢。林木葱茜，幽花异草，不知其名。每夜半，见海日初出，光射岗峦，如金芙蓉竞秀。朝暮云气絪缊盘结，如幢、如盖、如车轮，弥覆其上。直疑天造地设而然，非人世有也。
由隋智者大师开山创寺，曰善兴。前对桫椤峰，代有名僧嗣守之。寺前截涧叠石为三池，其名曰满日池。南有圆阜，曰钵盂峰。次入山门，有石方池，池水澄莹。池之上为大雄宝殿，庄严钜丽。殿后有说法之堂，东则为丈室，名桫椤。西则为延宾之轩，名曰澹趣。其寺僧数人，绪公皆引见。晚借榻宿西庑下。
明兴，约同志一二，蹑屐遍览幽胜。于是西去约二三里，有庵翼然，实为无见睹、窄庵伟、愚极英三祖塔之所。攒峰列壑，远近围绕，若护持于窣堵次者。再行二三里，有庵曰深云，则为寂庵光、空叟闻、北源济三塔在焉。盖华顶在天台为极高，而此又在华顶，为尤高。地极僻，人迹稀到，唯终日与白云为侣而已。
过庵三四里，凌其绝顶有浮屠，即大师降魔之处。下视群峰，不异培塿。其支陇高低，犹溟渤翠涛，层涌层出，诚奇观也。其东有岩曰望海。僧指顾海水，仅一杯小。自岩转北，有泉一泓，色正黑，曰羲之墨池。至于李白书堂旧址、定光招手石，当时有伏虎坛、鬼叠石、葛仙翁炼丹井、茶囿，皆在别峰。榛莽塞路，不能往视，乃回寺中。混众一二日，然后知，自住持介然庄公而下，若首座南宗显藏室、独峰高等，皆清斋苦行之士。朝钟暮鼓，焚修礼诵。丛林轨则，尚有可观。反视余，大方未能及也。
载考旧志，称东有甘泉先生居。又有司马子微，自号白云先生，至此造室，食霞咽日。及西天柱峰，永明寿九旬习定处。岁久皆芜翳，不知所在。惟大师止观法门，及后韶国师诸祖倡明禅宗，其风流丽泽，犹可想见于烟霞泉石间，至今皆未泯焉。承介然出示灵芝照律师十咏，属余和。因勉续貂，遂成篇什。已录在前诗编中。
张存：游佛陇大慈寺记至六月十日乙未，余出国清回澜桥。循涧转东，行百余步。当取路东岭下，有巨石昂首俯入涧，若渴龟饮泉形。首上可容坐一二人垂钓。度涧绕西山麓，再行一二里，有石横截涧流，高二三尺。中辟户，水直泻下如瀑布入石下潭。潭深不可测，或谓有龙蛰焉。此亦山水奇处。
逾再度涧，迤逦登金地岭。一盘一折，路若羊肠。渐至岭㘭，访古定光庵址。久已榛没，近址农氓数家。其绝顶有古神祠半间。时暑雨骤作，趋入祠暂避。俄顷，云气晦冥，雷轰电掣。风雨杂树声，撼地震动，疑山麓忽变为大洋海。波涛汹涌之状，可怖可骇。
须臾，有耕樵夫数人，亦奔来避雨。询大慈所在，云隔山仅一二里。不能去。比候雨歇，已迫暮。于是命仆舆在祠回避雨。耕樵夫家借蓑笠，冒雨出行。至寺，衣衫尽湿。目前境暗，已不辨人物。转入别涧，退居借宿。
明旦起，盥漱整冠服，谒祖堂。观佛殿山门，欲倒未倒。方丈虽存，亦已上漏旁穿，可嘅也！次读唐梁肃碑，宋杨杰赞，始知大慈寺皆负大雷岭；两陇合抱，形如燕巢。由隋智者大师开山，实定光授记银地之所，是为佛陇。旧有普贤合、净名堂，大师手书陀罗尼经，皆废失。惟高丽铜铃杵、隋赐宝冠、太师宴坐岩、法鼓石、放螺溪，皆遗泽所在，至今犹存。已而披草寻径，到祖塔所。近为民火延毁，劫灰瓦砾，满目惨然。徒对窣堵处展三礼，欷歔而去。
方假笔砚辑游录，惜本寺僧靡有孑遗。虽有别涧，犹为宦辙拘絷不在，其谁可与语者？故略言于录曰：夫儒释道，分为三教，余忝入儒，固无预二氏。窃闻自佛法流入中国至今，天下言教宗者，必归天台；言禅宗必归曹溪，是何耶？盖教至天台大明，禅至曹溪而大传，譬水木之有本源也。今禅之传不传，固未暇论。且如大师开示止观之法门，因言显道，而道在忘言；由渐证果，而果成离渐。行位兼圆，体用互摄，此趋般若者有径，入涅槃者有筌也。其能有益于化度如此。
张存：游桐柏宫记晨出石桥庵，度妙音亭，屈曲盘山磴，时夹磴皆大箬石箭竹。宿露滴石上苔，屐齿滑，不敢急步或旁睨他物。失顾视磴道石，因蹉跌仆地，伤足趾，苔绿污衣袖。迤逦经鳖潭，潭一泓，深无涯底。相传旧有鼋拄潭中，年久已成精，徙居石桥下龙湫。每春夏夜则回潭乳卵。近因山农妇居上流，濯秽布被，触污久不回。
渐登察岭，岭有高察旧居，故名。行白沙道中，逾寒峰，歇箬岭古龙祠。掬龙潭水饮漱，止道上渴。然后下峻岭白公界，历鸟道数十盘。攀萝援蔓，始敢下前步；急以杖柱定，又复移后步。道上更多磥石卵，抵脚底，皮肉痛，皆生䟡茧。疑从天上半坠，下万仞堑。乃唤二仆左右扶挟约行十余里，经洞天宫。山下有两石对峙，状如门扉，取道入宫。旧传唐咸通中，道士叶藏质创道斋，号石门山居。后遇懿宗改名玉霄宫。地产香茅。宫久废，荆榛塞道，不能住。再行，过元明宫旧址，问故家父老，言长庆中，有道士徐灵府居此，号方瀛。山形如橐驼卸宝。前对华盖三圆峰，涧绕宫前流过，真佳境也。芜废矣！因借山家小憩，进午炊，留连久之。
日将坠，出门勉行一二里，始至桐柏仙境，不觉心目豁然。挹山容、听水声，而尘心顿清矣！于是整衣冠，升殿瞻像，未暇周览。次转东行，度涧桥，桥上有亭，扁曰溪山胜处。入迎仙房，见道会常静吴公，留坐。茶罢，直西茂青房，访提点师吕、陈公。辞回迎仙，借榻焉。
明兴，乃观中峰，形如飞凤展翼。凤身垂下，至尾则三清正殿在焉。殿前有黄箓醮坛，皆石甃。从坛南出山门，皆石径。登会仙亭，亭下溪流，曲如梭形，曰女梭溪。福地二桥洞连，水流西山下。傍水南涯拥一石，形方如印，曰印山。东对剑岗。从印山转南，水口为三井。一湮二在，其深不可测。下与海通，故名海眼。有龙蛰焉，旱祷辄响应。凡人临井上，不敢高声语笑。故夏英公竦铭云：箫鼓一鸣，雷雨大作。其灵显如此。境内周观，址皆稻畦。诸水下溪，会于二井。井溢出，泻岩下则为瀑布。由井东行，至洞门，山凡两重，旧有亭废。即前案桐柏岭，岭下有灵泉，曰透壶。遇春夏时，用铜锡瓶盛泉，自然渗出瓶外如汗流者，故名。
次登亭址，回首北望，灵胜灼然呈露。其九峰曰华琳、香琳、卧龙、紫霄、翠微、玉泉、莲花、玉霄、玉女。四围还绕，隐如城郭，而观当九峰之心。翠霭白云，絪缊弥覆，朝暮万状。石林滴翠，涧泉漱玉。由观西北望，取道仙人迹，经龙潭至琼台，转南至双阙，皆翠壁万仞，森倚相向。其玉泉、华琳二峰，当中峰后，分东西对峙。中辟如阙，阙后层峦叠巘，如排屏列幛。又如大将，屯军百万；扶槊环立，拥卫于中军。旗鼓整然，云烟遮护，真奇观哉！
按道家书言：桐柏为金庭洞天，水有苏玡琳碧，泉有石髓金浆。人得食之，后天不老。又言：吴有勾曲之金陵，越有桐柏之金庭。三灾不至，洪波不兴，实不死之福乡，养真之灵境。可不信欤？
昔吴赤乌元年，有太极左仙翁葛玄，始开山卓庵，修炼大丹。感太乙三真人降，授真一劝戒法轮妙经。于是构降真院、奉经台，后改为崇道观，久废。
唐景云中，诏为司马炼师，名承祯，字子微，自号白云子。复置观，始名桐柏。方建堂，有云五色见于上。唐史以为祥，禁封内四十里，毋得樵采。又按徐灵府小录云：炼师所居，黄云常覆其上，故自颂云：堂名黄云，俯荫真气；坛名元晨，仰窥清景。其东为炼形室，南为凤轸台，西为朝真之坛，北为龙章之阁。阁后众妙台，台下醴泉井。其泉极甘，可以愈疾。皆已芜废。
至南渡，乾道中，曹开府勋重建三清殿。殿前经、钟二楼，殿后上清阁，崇门修庑。政和六年，建徽宗元命殿，分院有六，曰藏经、三元、延宾、清虚、白云、浴院，靡不崇饰焕丽。元既革宋，或废或存。至元中道士王足庵，际遇世祖，宣授纯素仁靖真人。遂即左崦旧白云观基建宫，曰纯素石崦。曹开府冲啬庵故址建宫，曰仁靖。厥后荐经兵燹，皆化为丘墟。今都纪止静鲍公，新正殿山门，渐图兴复，亦当今观门之柱石者。周游历览，不觉抵夕，复回迎仙借榻。
明日，偕道会吴公，出洞门，观仙翁朝斗坛。坛西南下二步，有石如龟背，旧刻云诰使徐公醮坛。过妙乐观故基，旧有王子晋吹箫台。吴公指台前巨石名仪凤，至今飞鸟皆不栖。历九曲径，下至福圣观废址，亦吴赤乌年中葛仙翁建，初名天台观。东北连丹霞洞，洞有仙人拍手岩。西北枕翠屏，其上即三井，水泻为瀑布者。观东百步，有柳泌故宅，名紫霄山居，久榛蔽不可往视。次经玉京观，烟草凄迷，无复人迹，唯门前石柱仅存。
余观自古名山福地，宛然如昨；而人事兴废则如水上沤，乍起乍灭，靡有定止，是亦有数存焉。唯能修炼到神仙长生不老之乡，既无生灭，曷有兴废？则不复为气数之所囿矣！是月二十四日戊申到山，二十六日庚戌下山，修录则二十七日辛亥也。
张存：未游次胜境记天台山最胜之境，大率皆已游遍；唯寒、明二岩，万年、无相二寺，共四处，为次胜者。或以甚远，或以久废，故皆不曾游，而亦不必游也。即其山水之有名者，闻诸老僧言，悉已了然于胸中矣。
若寒岩者，在天台县西七十里。高九百丈，周回三十里。因寒山子得名，又名寒石。山前有磐石，曰宴坐峰。上方有石室，旧名附石洞。米芾扁曰潜真。四山环峙如郛郭，上矗霄汉，其下嵌空，绝类狮子呀然张口。口中置佛屋，不用瓦覆。由宴坐峰西，有石如笋，萝蔓萦缀。再去笋西，隔两崖有石梁，约数尺，架其上，险峻不可度。南有泉如屋溜，寺僧縻竹绠引之，汲用取足。前距山一里有洞，转西二里，乱泉酾流岩窦间，散若龙髯，因号龙须洞。其石室前，有立石参差如侍卫，荧煌皆五色，故名绶带。山内出石髓石脂，人得食之，长生不老。其绝顶有仙人石棺，蜕骨尚存。昔有僧就视，胫骨几数尺。然鸟道人迹罕到，此一胜也。
若明岩者，在县西南，与寒岩里数同，旧名暗岩。岩前有石壁屹立，号幽石。其下窍穴，日光穿漏，中有僧全宰旧栖禅处。转东数步，怪石森然；上有两峰相并，名合掌。岩西有泉，蔽崖而下，涣若垂箔。寺僧用竹绠引，从高下坠，号水索。由北扪萝而下，至重岩，磐石品列，即三隐啸咏处。常有光如月，故名石月。寺东有响岩，扣之有声。此二胜也。
是二岩者，皆以路险远甚，不曾游。若万年寺者，在县西北，差近白沙侧。初昙猷憩此。四顾，八峰回抱，双涧合流。其曰八峰者，明月、桫椤、香火、大舍、铜鱼、藏象、烟霞、应泽，皆秀色可挹，故卓锡。喜曰：此真福田也。东南有岭曰罗汉，巨杉偃蹇，洁之百围。凡供五百大士，必于是邀请。过西有西天太师庵，昔生身尚存。今荒蹊废址，烟草凄然。此三胜也。
若无相寺者，亦在县西南，北近明岩路之半。唐咸通二年建，旧名瑞龙。其北岩曰戏龙。昔有僧师简居之时，遇大旱，以杖扣龙，起霈雨，故名。境内有瀑布潭、石门径、碱水涧。峰五，曰瑞龙、天柱、香炉、紫凝、应泽。岩二，曰宝陀、罗汉。共十景，惜名存而寺废。此四胜也。
是二寺者，皆以僧绝废久，不曾游。则四胜者，虽不曾游，是固不必游矣。
王士性：入天台山志志称天台山高一万八千丈，山有八重，如张大帆。以其上应台星，故名天台。天台山以华顶为绝顶，如桐柏、赤城、瀑布、佛陇、东苍，皆其别号。神邕以赤城为天台山南门，徐灵府又以剡县金庭观为北门。天台山山脉起大盘而委为四明。其过天姥，发顶落地为五支。其入山四漫而非一途。
自余为桃源主人，结庐洞口，不啻数十至矣。其始也，从国清入。盖丙戌秋，观海普陀，与天刑生探禹穴。而归时也，抵县，出北门，过神迹石，咫尺国清矣。然西观霞标在望，意不能舍，遂先趋焉。道书玉京洞，十大洞天之一也。岩皆赤色，望之如雉堞，因名赤城。绝顶浮屠七级，飞泉喷沫，落于中岩。中岩寺嵌岩中。昙猷洗肠井，井边青韭今尚生也。下山东十里，入国清，浮屠比赤城倍之。然不见九里松矣，惟余万松径三字，围八尺。凿石山门，寺负五峰如扆。石坎泉盈尺，普明师卓锡而成。左廊三石错立，则寒拾旧灶石也。智顗建台山十八刹，此为定光授记第一道场。
出门于桥际崖，㳂涧度盘回岭以入。涧水自高山落，与石齿啮，喧豗叫号，如玑如练，如翔鸾凤，倏忽万状。别涧而上金地岭，坐定光招手石，指银山称佛陇焉。寺号真觉，则知大师所从蜕骨双石塔存。其未至塔头也，路侧有大慈寺，倚大雷峰，傍智者泉。寺毁，而唐梁肃石碑一座，尚树于畛垄间。东望灌莽中，寺在其下，反颜其额曰高明。路旁巨石，僧指堂书天台山，并教源二字。近白云峰下又有太平寺址，盖三寺相掎角焉。东北为司马悔山，道书第十六福地。又北为灵墟，则白云先生所栖息焉，亦七十二福地之一也。或者以天封当之，咸从金地别一岐而东行。既逾岭，折而西北数里，两崖如阙，钜石踞其表。置风蓬，蓬起驱石如舞，人行不成步。即六月，披裘而栗，名寒风阙。过阙数里为龙王堂。西岐乃去石梁，东则上华顶。东上华顶，经察岭，乱石飞翥，所在成趣。石有峡焉，为书留云汉征君高察隐居也。又数里，下双溪，上天柱峰。磴道逼亥，下舆，拾级而上，十里至竹院。佛弟子真清，兴教源丛林精舍。经声喃喃，足称娑婆净土。转峰左侧路三里许，上下二深池绾谷口。沦漪破绿，金鱼数千头，最为高出之胜。池中为驰道，度莲华峰下，为华顶禅林。出其左三里，逾岭有王右军墨池焉。上为太白堂，堂废池存。余为建三楹，貌二公于中，颜以万八千丈峰头。再上二里则绝顶也，智大师于此降魔，旧有塔与礼经台。时方盛暑，露坐，见天星大于拳，动烨烨堪摘，且皆四垂胫脰下。
夫兹山虽高，视地高耳。庄生所谓远而无所止极者，其视下苍苍亦若是耶？何得星辰四顾在下，且大于他特倍蓰，心诧焉！凉飙起谷中，杂天地二籁以号，竟夕不成寐。计漏下五鼓矣！道人报海底日上，与生急披衣起。东方大紫气笼聚。黯黮中，上有金缕万丈，正射余衣上，余大叫：云海荡吾心胸矣！道人曰：未也已！片时，则一赤轮如镕银汁荡潏而上，前五色尽灭。始知向所见影也，是为第二月哉！
日轮渐高，溪源草木如画。东眺四明，西招括苍，南望雁宕，北睨钱塘。四方千里，隐隐可瞩。群山伏地，仅如田塍；而此山了然上出，如悬一朵青莲。花方开而瓣垂垂也，昔人故以华顶名之。始悟夜对星辰，非为群山无碍若天下垂故耶？斯一游也，足雄生平矣！然犹未半天台也。
其继至也，则由桐柏入。盖余家台城，由间道龟溪可步南山。乃引二僮，自跨一蹇驴，信宿翠屏。西下数十里，至寒、明二岩。二岩洞一山，以脊相背而倚。明岩道不容轨，两石峙如门夹之。岩窦嵌空，飞阁重橑，半在岩间。不复覆以茆瓦，即石成檐，如赤城也。洞口有帽影马迹，俗称为闾丘太守㣧遗像。㣧谒寒山、拾得于国清。灶中追及之，二仙拍掌笑，入岩去。岩阖，闾丘蜕焉。崖上飞泉百丈，以铁索斜接之。又北行转五里余，始至寒岩。马首望岩，真如天上芙蓉十二城，亦仿佛行黄牛峡也。
寒岩石壁，高百丈如屏，洞敞容数百人，夏至不见日影。一石方正，则寒山子宴坐处也。西临绝壑为天桥，堂宇皆置岩下。时有翠色入户牖，堪挹。又北行五里，过清溪，入护国寺，寻桃源。绣壁夹涧，岞崿而立；水流乱石间，声如珮环者十里。三折乃至其奥，每折似堂皇扄户，不见去来。中有潭，清洌沁骨，名金桥。立潭边，仰望三峰如罨画。而东峰特秀，上有石如绾髻，名双女峰。昔人见双鬟戏水，或云其精灵所为。然蓬险岨，难于悬度。
余乃于离别岩下，凿石通道，构一室于洞口，为桃花坞，扁以俪仙。屋头种桃千树，茶十畦。买山田二十双计作菟裘。它日二娥，想当相俟于桃花碧落间也。左行麓至紫凝山，瀑布悬流一千丈，陆羽第为天下十七水。又数里，上桐柏岭。始入山岭，行可一里，宫其上。豁然夷旷，环以九峰：玉女、玉泉、华琳、玉霄、紫霄、卧龙、莲花、翠微也。
道书七十二福地之一，谓王子晋治之。又云伯夷、叔齐为九天仆射，治桐柏宫，今宫有二子像。玉石铿然，非山所产也。司马氏遗迹亦已杳然。宫有醴泉，前有女梭溪。从印山转南，水口为三井，下流入瀑布中。自桐柏西行五里，至琼台，台在大壑之心。石山空起，状如削瓜。下俯百丈潭，心骨惊悸。沿流南转至双阙，皆翠壁一抹，森倚相向。宋山人张无梦结趺焉，称仙座。折而回，仍过崇道观，行罗汉岭数里而入万年寺。寺抱八峰，晋白道猷所振锡而营也。门外巨杉百本，其大参天。凡供五百大士，必于是邀请。家司寇公建阁其后，藏慈圣所赐经。出寺又且十里，而至慈圣寺。寺当山西北僻处，经岁无游人，良修真者所栖也。东五里，穿丛樾，路绝。复攀藤而进，乃得断桥。两崖接栋，中不合者，一线飞流注岩下，如帘状，成二石池，有龙居焉。石壑之最奇者也。又循鸟道西十里而至石梁。山壁对峙，一巨石如长虹横架之。龟脊莓苔，广不盈咫，前临万仞壑。上游涧水二，并流堕石梁下，如震雷画夜鸣，非遗生，真莫能渡。上有昙华亭，楹半外垂，王龟龄碑刻存焉。其前身此桥严首座也。傍为盖竹洞，三十六洞天之一。志称石桥方广寺，五百应真示现处，隐于石中。樵人牧子时闻钟声之响，然皆不可睹矣。
是夕宿海会庵，明日从间路上山，不经天柱而登华顶。大雨雾，一无所见，然余所构堂成矣。其又至也，则从楢溪入。楢溪者，欢溪也，为处士顾欢而名。孙兴公所谓济楢溪而直进是也。时昆仑山人王子幻访余于丹丘。余取道自资福寺送之。过陆龟蒙所铭怪松，循苍山而西，三十里至慧明寺禅林，始入欢嶴。㳂溪入十里，抵天封寺。寺最钜丽，右楹有异僧以木屑缚为柱，常存。东为智者岭，中有卓锡泉。过天封，一涧从华顶流下。亦循涧上十里，而至二池。入寺，子幻已先侯太白堂矣。山高风寒甚，草木不生，惟太白堂前三娑罗树，四月花开如芍药。寺前一杉一桧，绿成阴耳。余则咸烟雾栖扄，度非中秋左右，无镇日晴。又雪甚早，时方霜降，山顶已三日雪封山矣。余挂二竹筒酒，蛤蜊百枚，持钲夜火冲虎迹而至。顾池中有巨石，呵冻蘸墨池水，为书昆仑二字。昔王右军之来以许玄度，李谪仙之来以司马子微；余何敢望二子？且使后人识昆仑二字生于石上耳。
信宿，买舟而别。子幻曰：右军昔游恶溪，乐其奇，书突星濑于石。君舟行谛视，其在否？余唯唯，竟不知所在而归。其他从护国寺，从天姥岭，咸寓足焉，而独未从山北上。天姥者，天台之来山也，故称姥焉。天台山北水二，石梁水流入剡，双溪水流入明。天封水东流过宁海入海，万年水西流出王渡入剡。余皆会清流而下灵江。
王生曰：余读天台山志，盖自古神仙窟宅。彼洞天福地之说，儒者谓诞不经。然宇宙大矣，圣人存而不论，然哉！及余行山中，见其川谷盘护，气象自不类人世，则又疑信半焉。久之，见上有灵芝、醴泉，又木有罗汉、菩提，草有观音、长生，花有娑罗，药有茯苓、黄精，则非独人有之，于物亦然。
屠长卿：新建天台祖庭记说者云：西教东流，始自汉明之世。余谓不然，如来之教，广周沙界，何限东西？遍历僧祇，讵始东汉？东汉以前，佛法密持世道；东汉以后，佛法显被群机。凡情见有显密，圣教原无晦明。汉明以前，若非佛理主持，则世道曷繇建立哉？自世尊倡教，诸祖传心，西土之尼珠独朗；自摩腾驼经，罗什译义，东方之清旭甫升。魏晋六朝之间，法席如云，盖顶成荫；佳言若露，入口皆甘。
然而未明列圣之心宗，尚昧如来一代之化意。于是笃生天台智者大师，大苏妙悟，灵山亲承，约略五时，开张八教。以五义释经题，以四释消文句。定而三止，慧而三观。曰具曰即，曰一念三千。总摄六度，融会万行，并谭华严、阿含、方等、般若，归宗法华。判一代时教，为佛法司南。真可谓抗折百家，羽翼千圣者矣！冯太史云：大师得之南岳，南岳得之北齐，北齐得之龙树，龙树得之释迦。大阐于智师，而非始于智师也。传至章安，结集文言，功同庆喜。荆溪弘赞义例，力并章安。自是而后，台教浸衰。四明法智师，以罗云之后身，续佛陇之慧命。立阴观妄，别理随缘。性恶性善，阐幽宗。惟色惟心，举扬奥义。明三观单复之旨，阐十境互发之论。辟异端而扶正，备众体而集成。台教中兴，则四明尊者是也。
自是而后，法复衰微。于是妙峰百松师，以上智之质，悟入于妙宗一钞；绍天台之宗，振起其如线一脉。而其徒无尽灯师，又以宿慧种智，宣扬而光大之。近世台教中兴，则妙峰百松是也。余谓百松之风，直踵智者；灯公之绩，庶几章安。世必以余为知言。
余又谓，无尽灯公嗣台教，大行于佛陇。介山如公衍台教，盛传于武林。无穷芳公衍台教，盛传于四明。亦犹法智之专席于镜水，慈云之旁出于西湖也。
无尽师近于佛陇，建天台祖庭。中供释迦教主，东侍文殊，西侍弥勒。盖以台教宗于法华，即采经首如来入定，弥勒腾疑质于文殊之意。与他寺位置不同。座下东侍梵王，西侍金刚力士。盖取庶母二弟发愿，一愿为梵王启请，一愿为力士护法，助嫡母千兄贤劫成佛转法轮之意。两旁设二十九祖，始于迦叶，终于法智，而末设百松先师像陪位焉。则将来者灯师之位，又何可不增，盖有待耳。
呜呼！台教者，论时节为时教，总佛印为心宗；通诸门为一门，合众派为一派。如来复起，不能易也。而昧者谓台宗为支离，不知诸门而一门，登堂无二众；派而一派，会海则同。诠事则周遍而罔遗，诠理则圆融而无碍。一心随缘而有万法，万法缘泯而归一心。开权显实，因迹会本，此教之所以为妙也。若以台教为支离，则八十一卷华严，其支离亦甚矣！且天台一脉，禀教世尊，岂容轻诋？
是地为佛陇之故墟，枕幽溪之深秀。人烟僻绝，山水郁盘。乃智师结庐说法之场，人天环绕弘护之处。无尽师即高明故基，创祖庭新宇，上弘祖法，下烁群蒙。登莲华之宝座，则岳渎趋蹡，龙天围绕，若抉翳而震聋；宣贝叶之妙音，则香云馥郁，花雨缤纷，咸润枯而苏槁。以应时之宿德，建振古之名蓝。道德既极其崇高，山川复当其秀朗。若无尽师者，安知非天台应化、四明再来也？兹地也，始为檀越者，宰官秀水冯太史梦祯，临海王中丞士性。继董役者，比丘传衣法得附书。
万历辛丑十月朔，赐进士第。礼部仪制清吏司主事。明州屠隆和南王邑侯：重建国清禅寺记弇中梵宇，惟四纪及七刹着，而天台之国清，并列其间。台山绝巘，起百粤，对娑罗，頫瞰蓬莱沧海，是曰华顶峰。华顶之阳，有灵墟、佛陇、石梁、桐柏、桃源、赤城，蟠踞东西，并擅幽。自中南下，纡余蜿蜒，可五十里，则旷焉宅坪。环以五峰、二涧，霓旋祥云如屏。崖瀑飞寒，洼泉碧弘。盖台越精秀，山海环丽。所融而结之者。智锡飞空，灌堂列雁，于是有梦杖护蓝、乘虎松关、逐马闾丘、顿策泉涌、叩门涧西、领戒遇潭、诵经盈水。如三隐一行、沩山、赵州辈，神异百出。而又大业、大中、景德之朝，有良函宝篆，则金地分华；有牙像贝多，则鹫峰炳耀；有颜鲁公、柳散骑藻墨，则飞白争辉。兜率有台，香积有厨，新罗有园，协净土之规焉。宸奎有阁，雨华清音，更好有亭，三贤无畏，雷音有堂，摹祗林之相焉。七塔列峙，九级凌空，陂塘千亩，万松夹径，集莲池宝界之观焉。此国清所以名也。
国初甲子，摧以风，嘉隆之季，荐以攸。于是山门古塔，岿然独存，而衰征睹已。甲午秋，法师如通自虎林至，愀然欷歔，自嗟来晚，乃遂筑丈室、作法堂。明年建佛殿，广轮仪旧，飞栋雪耸。通归寂，法嗣性省，于以暨茨墄，藻饰庄严。缶锡辏合，众园丛布。人翕然称中兴云。
落成之岁，余适来视台省，及性芳数十辈，佥以为遇奇。遂伐石乞记，余未遑也，顾亦有动于此中。华彝教异母䭾氏，而取其佑善利民之意。先大夫康公，即兹东冈作亭，志复无，亦曰徼有休惠焉。四恩之重，释道所先。开皇树刹，仁寿清夷。嘉梦之祥，叶如应响。自今伊始，福田辟乎，皇路清乎，此吾之动于中者一也。逖稽往劫，绵邈难穷。大都赞兴循环，龙象协候。二桑门者，敏识峻操。讲席继登，宗风丕振。负荷力广，起废孔多。而兹又因岩壑之灵，应循环之运，所以旋复若斯之易也。貌座蜚芬，妆涂渐盛；其先园亭池合，与夫藻墨金光，奚而弗复见？云居息念，露地嘘醒诸志禅乘，列传灯为青原、黄梅、道林、大珠、神秀、天龙之侣，又奚而弗复？云谷停骖时，忘南访道，竹溪论仁，荷屋梦堂，与蟠庐虚白，亦并时起。佛窟村薮，以斯得名。中叶式微，贤书缺。有间，类宫既作，余以天时人事，卜其鹗起蝉联，当协畴曩。由斯以镜，殆若合符。此吾之动于中者二也。
且吾观之，先尝有再作雨华亭者，间关草创，迄无完美。性芳杖屦，三德随臻。而宪台吴公、司理刘公、虞衡方伯司谏王公，又多方振于上，诸檀施蒸然协于下。无几何时，如昨。考成有日，宠锡自天。龙藏诸书，交辉金碧。天人之际，良可知已！爰是庸引古今薄胪废举，庸以志感。若乃顗顶关荒，并升天座，三僧协力证果，宜均皈依尊宿，挥訾道场。性芳之劳，续于瑄冕，则以俟后之志僧宝、传高僧者。
王士昌：立雪斋记自佛法入中国时，黄面瞿昙四十九年不曾说出一字。且道雪山上得个何等消息？衣钵直传至今，如第二月，以指作观，乃能使天梵雨花，鸟鹿听受。所谓自利利他，一茎化为丈六，安欲冷湫湫地向鬼窟安身。九年壁间面孔，未梦见如来在。神光不自信，心行苦集道，自断其臂，不过寻头于古镜之前，觅珠于贫衣之内。于雪山遗言，了不干涉。一花五叶，雪色未消；曹溪此滴，东流不返。观水于澜，千涛万壑，不失淄渑之味，固不在色相间也。
余家先司㓂，雅好深探，于此缘不浅，结庐天台万年山中。时蕴上人，以一衲供四方行脚，苦集圆满。忽夜见宝光，如燃千佛灯，诧为雨花法瑞。且曰：国藏远征，天赐绯衣锦袭。山灵震动，为空中发海潮音者旬日，斯亦奇矣！上人涅槃后，雪堂师嗣法传灯，衣钵不替。陆宫保平泉，为颜其斋头，曰立雪。问序于余，余笑曰：神光见法指为月，自断其臂，衣钵以传。雪上人欲收曹溪滴耶？雪山千尺冰，请问天雨六出时，释迦在座，当演何法？上人曰：唯唯！不为痴人广说，不为佛子密说；遍大千恒河沙，各各断臂已，吾衣钵乃传耳。余笑而述其语如此。
