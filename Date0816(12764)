禪師名承古，西州人，傳失其氏。少為書生，博學有聲。及壯，以鄉選至禮部，議論不合，有司怒裂其冠。從山水中來，客潭州丫山，見敬玄禪師，斷發從之游。已而，又謁南岳雅禪師。雅，洞山之子，知見甚高，容以入室。後游廬山，經歐峰，愛宏覺塔院閑寂，求居之，清規凜然，過者肅恭，時叢林號古塔主。
初說法於芝山，嗣云門。景佑初，范文正公仲淹守饒，四年十月，迎以住薦福。示眾曰：眾生久流轉者，為不明自己。欲出苦源，但明取自己什麼心情學佛法？廣求知解，風
中玄也。
一句明明該萬象。
古注曰：此體中玄。
重陽九日菊花新。
古注曰：此句中玄也。
僧問：三玄三要之名，愿為各各標出。
古曰：三玄者：一、體中玄；二、句中玄；三、玄中玄。此三玄門是佛祖正見，學道人但隨入得一玄，已具正見，入得諸佛閫域。
僧問：依何圣教參詳，悟得體中玄？
古曰：如肇法師云：會萬物為自己者，其唯圣人乎！又曰：三界唯心，萬法唯識。又曰：諸法所生，唯心所現。一切世間因果，世界微塵，因心成體。六祖云：汝等諸人，自心是佛，更莫狐疑。外無一法而能建立，皆是自心生萬種法。又云：於一毫端現寶王剎，坐微塵轉大法輪。如此等方是正見，才缺纖毫，即成邪見，便有剩法，不了唯心。
僧又問：如何等語句及時節因緣是體中玄？
古曰：佛以手指地曰：此處宜建梵剎。天帝釋將一莖草插其處曰：建梵剎竟。佛乃微笑。水潦被馬祖一踏踏倒，起曰：萬象森羅，百千妙義，只向一毫上便識得根源。僧問趙州：如何是學人自己？州對曰：山河大地。此等所謂合頭語，直明體中玄，正是潑惡水，自無出身之路。所以云門誡曰：大凡下語，如當門劍，一句之下須有出身之路，若不如是，死在句下。又南院云：諸方只具啐啄同時眼，不具啐啄同時用。
僧進曰：有何言句明出身之路？
古曰：如杏山問石室：曾到五臺不？對曰：曾到。曰：見文殊不？對曰：見。又問：文殊向汝道什麼？對曰：道和尚父母拋在荒艸。僧問甘泉：維摩以手擲三千大千世界於他方，意旨如何？答曰：填溝塞壑。僧曰：一句道盡時如何？答曰：百雜碎。云門問僧：甚處來？曰：南岳來。又問：讓和尚為甚入洞庭湖？僧無對。云門代云：謝和尚降尊就卑。此等語雖赴來機，亦自有出身之路。要且未得脫灑潔凈，更須知有句中玄。
僧曰：既悟體中玄，凡有言句，事理俱備，何須句中玄？
古曰：體中玄，臨機須看時節，分賓主。又認法身法性能卷舒萬象，縱奪圣凡。被此解見所纏，不得脫灑，所以須明句中玄。若明得，謂之透脫一路，向上關捩，又謂之本分事祗對，更不答話。
僧曰：何等語句是句中玄？
古曰：如比丘問佛：說甚法？佛云：說定法。又問：明日說甚法？佛云：不定法。曰：今日為甚定？明日為甚不定？佛曰：今日定，明日不定。僧問思和尚：如何是佛法大意？答曰：廬陵米作麼價？又僧問趙州：承聞和尚親見南泉來，是否？答曰：鎮州出大蘿卜頭。又問云門：如何是超佛越祖之談？答曰：餬餅。如何是向上關捩？曰：東山西嶺青。又問洞山：如何是佛？答曰：麻三斤。若於此等言句中悟入一句，一切總通，所以體中玄見解一時凈盡，從此已後，總無佛法知見，便能與人去釘楔，脫籠頭，更不依倚一物。然但脫得知見，見解猶在，於生死不得自在。何以故？為未悟道故，於他分上所有言句，謂之不答話。今世以此為極則，天下大行，祖風歇滅，為有言句在。若要不涉言句，須明玄中玄。
僧曰：何等語句時節因緣是玄中玄？
古曰：如外道問佛：不問有言，不問無言。世尊良久。外道曰：世尊大慈大悲，開我迷云，令我得入。又僧問馬大師：離四句，絕百非，請師直指西來意。答曰：我今日無心情，但問取智藏。僧問藏，藏曰：我今日頭痛，問取海兄。又問海，海曰：我到遮卻不會。又臨濟問黃檗：如何是佛法的的大意？三問三被打。此等因緣，方便門中以為玄極，唯悟者方知。若望上祖初宗，即未可也。
僧曰：三玄須得一時圓備，有
僧曰：師論三玄法門，名既有三，法門亦有三，而語句各各不同，如何又言一句之中，須具三玄三要？
古曰：空空法界，本自無為，隨緣應現，無所不為。所以虛空世界，萬象森羅，四時陰陽，否泰八節，草木榮枯，人天七趣，圣賢諸佛，五教三乘，外道典籍，世出世間，皆從此出，故云：無不從此法界流，究竟還歸此法界。經云：一切諸佛及諸佛阿耨多羅三藐三菩提法皆從此經出。楞嚴曰：於一毫端現寶王剎，坐微塵轉大法輪。維摩曰：或為日月天梵王世界主，或時作地水，或時作火風。李長者云：於法界海之智水，示作魚龍；處涅盤之大宅，現陰陽而化物。真覺云：一月普現一切水，一切水月一月攝。三祖云：一即一切，一切即一。故曰：萬法本無，攬真成立，真性無量，理不可分。故知無邊法界之理，全體在一法一塵之中。華嚴曰：法性徧在一切處，一切眾生及國土三世悉在無有余，亦無形相而可得。到此境者，一法一塵，一色一聲，皆具周徧含容四義。理性無邊，事相無邊，參而不雜，混而不一，何疑一語之中不具三玄三要耶？
僧又進曰：古人何故須要一語之中具三玄三要？其意安在哉？
古曰：蓋緣三世諸佛所有言句教法出自體中玄，三世祖師所有言句并教法出自句中玄，十方三世佛之與祖所有心法出自玄中玄。故祖道門中，沒量大人容易領解。且如親見云門尊宿，具大聲價如德山密、洞山初、智門寬、巴陵鑒，只悟得言教，要且未悟道見性。何以知之？如僧問巴陵提婆宗，答曰：銀椀盛雪。問吹毛劍，答曰：珊瑚枝枝撐著月。問佛教祖意是同別，答曰：雞寒上樹，鴨寒下水。云我此三轉語，足報云門恩了也，更不為作忌齋。大眾！云門道此事若在言句，一大藏教豈無言句？豈可以三轉語便報師恩乎？
古臨終寫偈辭眾曰：
天地本同根，鳥飛空無跡。
雪伴老僧行，須彌撼金錫。
乙酉冬至四，靈光一點赤。
珍重會中人，般若波羅蜜。
贊曰：古說法有三失：其一、判三玄三要為玄沙所立三句；其二、罪巴陵三語不識活句；其三、分兩種自己，不知圣人立言之難。何謂三玄三要為玄沙所立三句耶？曰：所言一句中具三玄，一玄中具三要，有玄有要者，臨濟所立之宗也。在百丈、黃檗，但名大機大用；在巖頭、雪峰，但名陷虎卻物。譬如火聚，觸之為燒，背之非火。古謂非是臨濟門風，則必有據；而言有據，何不明書，以絕學者之疑？不然則是臆說；肆為臆說，則非天下之達道也。見立三玄，則分以為體中、為句中、為玄中。至言三要，則獨不分辯乎？方譏呵學者溺於知見，不能悟道，及釋一句之中具三要，則反引金剛、首楞嚴、維摩等義證成，曰：性理無邊，事相無邊，參而不雜，混而不一，何疑一語之中不具三玄三要？
夫叙理叙事，豈非知見乎？且教乘既具此意，則安用復立宗門？古以氣蓋人，則毀教乘為知見。自宗不通，則又引知見以為證，此一失也。何謂罪巴陵三語不識活句耶？曰巴陵真得云門之旨。夫語中有語，名為死句；語中無語，名為活句。使問提婆宗，答曰：外道是。問吹毛劍，答曰：利刃是。問祖教同異，答曰：不同。則鑒作死語，墮言句中。今觀所答三語，謂之語，則無理；謂之非語，則皆赴來機，活句也。古非毀之，過矣！二失也。
何謂分二種自己，不知圣人立言之難耶？曰：世尊偈曰：陀那微細識，習氣如瀑流，真非真恐迷，我常不開演。以第八識言其為真也耶？則慮迷無自性；言其非真也耶？則慮迷為斷滅。故曰：我常不開演。立言之難也。為阿難指示即妄即真之旨，但曰二種錯亂修習：一者、用攀緣心為自性者；二者、識精圓明，能生諸緣，緣所遺者。然猶不欲間隔其辭，慮於一法中生二解。故古刱建兩種自己，疑誤後學，三失也。