諸祖法語，今不取向上玄談，唯取做工夫吃緊處。又節其要略，以便時時省覽，激勵身心。次二諸祖苦功。後集諸經引證，俱仿此。
預前若打不徹，臘月三十日到來，管取你熱亂。有般外道，才見人做工夫，便冷笑猶有這個在。我且問你：忽然臨命終時，你將何抵敵生死？須是閑時辦得下，忙時得用，多少省力，休待臨渴掘井，做手腳不迭，前路茫茫，胡鉆亂撞，苦哉！苦哉！平日只學口頭三昧，說禪說道，呵佛罵祖，到這都用不著。只管瞞人，爭知今日自瞞了也？勸你兄弟家，趁色力康健時討取個分曉。這些關棙子甚是容易，自是你不肯去下死志做工夫，只管道難了又難。
若是丈夫漢，看個公案。僧問趙州：狗子還有佛性也無？州云：無。但二六時中看個無字，晝參夜參，行住坐臥，著衣吃飯處，屙屎放尿處，心心相顧，猛著精彩，守個無字，日久歲深，打成一片，忽然心華頓發，悟佛祖之機，便不被天下老和尚舌頭瞞，便會開大口，達磨西來，無風起浪，世尊拈花，一場敗闕。到這，說甚閻羅老子，千圣尚不奈你何。不信道直有這般奇特，為甚如此？事怕有心人。
評曰：此後代提公案，看話頭之始也。然不必執定無字，或無字，或萬法，或須彌山，或死了燒了等，或參究念佛，隨守一則，以悟為期，所疑不同，悟則無二。
汝但究理坐看，三二十年若不會，截取老僧頭去。
老僧四十年不雜用心，除二時粥飯是雜用心處。
夫學般若菩薩，具大根器，有大智慧始得。若根機遲鈍，直須勤苦忍耐，日夜忘疲，如喪考妣相似。恁麼急切，更得人荷挾，克骨究實，不妨亦得覯去。
莫只忘形與死心，此個難醫病最深，直須提起吹毛利，要剖西來第一義。瞠卻眼兮剔起眉，反覆看渠渠是誰？若人靜坐不用功，何年及第悟心空？
學道之門，別無奇特，只要洗滌根塵下無量劫來業識種子。汝等但能消除情念，斷絕妄緣，對世間一切愛欲境界，心如木石相似，直饒未明道眼，自然成就凈身。若逢真正導師，切須勤心親近。假使參而未徹，學而未成，歷在耳根，永為道種，世世不落惡趣，生生不失人身，才出頭來，一聞千悟。
諸上座！人身難得，佛法難聞，此身不向今生度，更向何生度此身？你諸人要參禪麼？須是放下著。放下個甚麼？放下個四大五蘊，放下無量劫來許多業識。向自己腳跟下推窮看，是甚麼道理？推來推去，忽然心華發明，照十方剎，可謂得之於心，應之於手，便能變大地作黃金，攪長河為酥酪，豈不暢快平生！莫只管冊子上念言念語，討禪討道。禪道不在冊子上，縱饒念得一大藏教、諸子百家，也只是閑言語，臨死之時，總用不著。
評曰：不可見恁麼說，便謗經毀法。蓋此語為著文字而不修行者戒也，非為不識一丁者立赤幟也。
須將生死二字貼在額頭上，討取個分曉。如只隨群作隊，打哄過日，他時閻老子打筭飯錢，莫道我不曾說與你來。若是做工夫，須要時時檢點，刻刻提撕，那是得力處，那是不得力處，那是打失處，那是不打失處。有一等才上蒲團，便打瞌睡，及至醒來，胡思亂想，才下蒲團，便說雜話。如此辦道，直至彌勒下生，也未得入手。
須是猛著精彩，提個話頭晝參夜參，與他廝捱，不可坐在無事甲，又不可蒲團上死坐。若雜念轉鬬轉多，輕輕放下，下地走一遭，再上蒲團，開兩眼，捏兩拳，豎起脊梁，依前提起話頭，便覺清涼，如一鍋沸湯攙一杓冷水相似。如此做工夫，定有到家時節。
信有十分，疑有十分；疑有十分，悟有十分。可將平生所見所聞，惡知惡解，奇言妙句，禪道佛法，貢高我慢等心，徹底傾瀉。只就未明未了的公案上距定腳頭，豎起脊梁，無分晝夜，直得東西不辨，南北不分，如有氣的死人相似，心隨境化，觸著還知，自然念慮內忘，心識路絕。忽然打破髑髏，元來不從他得，那時豈不慶快平生者哉！
今時有自眼不明，只管教人死獦狚地休去歇去，又教人隨緣管帶，忘情默照，又教人是事莫管。如是諸病，枉用工夫，無有了期。但只存心一處，無有不得者，時節因緣到來，自然觸著磕著，噴地醒去。
把自家心識緣世間塵勞的，回來底在般若上，縱今生打未徹，臨命終時，定不為惡業所牽，來生出頭，定在般若中見成受用。此是決定的事，無可疑者。
但自時時提撕，妄念起時，亦不必將心止遏。只看個話頭，行也提撕，坐也提撕，提撕來，提撕去，沒滋味，那時便是好處，不得放舍。忽然心華發明，照十方剎，便能於一毛端現寶王剎，坐微塵轉大法輪。
評曰：師自云：他人先定而後慧，某甲先慧而後定。蓋話頭疑破，所謂休去歇去者，不期然而然矣。
某年二十，知有此事。至三十二，請益十七八員長老，問他做工夫，都無端的。後參皖山長老，教看無字，十二時中要惺惺，如貓捕鼠，如雞抱卵，無令間斷。未透徹時，如鼠咬棺材，不可移易，如此做去，定有發明時節。於是晝夜孜孜體究，經十八日，吃茶次，忽會得世尊拈花，迦葉微笑，不勝歡喜，求決三四員長老，俱無一語，或教只以海印三昧一印印定，余俱莫管，便信此說。
過了二載，景定五年六月，在四川重慶府患痢，晝夜百次，危劇瀕死，全不得力，海印三昧也用不得，從前解會的也用不得，有口說不得，有身動不得，有死而已。業緣境界，俱時現前，怕怖慞惶，眾苦交逼，遂強作主宰，分付後事，高著蒲團，裝一爐香，徐起坐定，默禱三寶龍天，悔過從前諸不善業。若大限當盡，愿承般若力，正念托生，早早出家；若得病愈，便棄俗為僧，早得悟明，廣度後學。作此愿已，提個無字回光自看，未久之間，臟腑三四回動，只不管他。良久，眼皮不動。又良久，不見有身，只話頭不絕。至晚方起，病退一半。復坐至三更四點，諸病盡退，身心輕安。
八月，至江陵落發，一年起單行腳，途中炊飯，悟得工夫須是一氣做成，不可斷續。到黃龍歸堂，第一次睡魔來時，就座抖擻精神，輕輕敵退。第二次亦如是退。第三次睡魔重時，下地禮拜消遣，再上蒲團。規式已定，便趁此時打并睡魔。初用枕短睡，後用臂，後不放倒身。過二三夜，日夜皆倦，腳下浮逼逼地，忽然眼前如黑云開，自身如新浴出一般清快。心下疑團愈盛，不著用力，綿綿現前，一切聲色、五欲、八風皆入不得，清凈如銀盆盛雪相似，如秋空氣肅相似，卻思工夫雖好，無可決擇。起單入浙，在路辛苦，工夫退失。
至承天孤蟾和尚處歸堂，自誓未得悟明，斷不起單。月余，工夫復舊。其時身生瘡亦不顧，舍命趁逐工夫，自然得力，又做得病中工夫。因赴齋出門，提話頭而行，不覺行過齋家，又做得動中工夫。到此卻似透水月華，急灘之上，亂波之中，觸不散，蕩不失，活鱍鱍地。三月初六日，坐中正舉無字，首座入堂燒香，打香盒作聲，忽然地一聲，識得自己，捉敗趙州，遂頌云：沒興路頭窮，踏翻波是水，超群老趙州，面目只如此。秋間，臨安見雪巖、退耕、石坑、虛舟諸大老。舟勸往皖山，山問：光明寂照徧河沙，豈不是張拙秀才語？某開口，山便喝出。自此行坐飲食皆無意思，經六個月。
次年春，因出城回，上石梯子，忽然胸次疑礙冰釋，不知有身在路上行，乃見山，山又問前語，某便掀倒禪床，卻將從前數則極誵訛公案一一曉了。諸仁者！參禪大須仔細，山僧若不得重慶一病，幾乎虛度，要緊在遇正知見人，所以古人朝參暮請，決擇身心，孜孜切切，究明此事。
評曰：他人因病而退惰，此老帶病精修，終成大器，豈徒然哉！禪人病中，當以是痛自勉勵。
近來篤志參禪者少，才參個話頭，便被昏散二魔纏縛，不知昏散與疑情正相對治。信心重則疑情必重，疑情重則昏散自無。
二六時中隨話頭而行，隨話頭而住，隨話頭而坐，隨話頭而臥，心如棘栗蓬相似，不被一切人我、無明、五欲、三毒等之所吞噉。行住坐臥，通身是個疑團，疑來疑去，終日呆樁樁地，聞聲睹色，管取地一聲去在。
做工夫須要起大疑情，汝工夫未有一月半月成片，若真疑現前，撼搖不動，自然不怕惑亂，只管勇猛忿去，終日如呆的漢子相似，到恁麼時，不怕甕中走鱉。
時不待人，轉眼便是來生，何不趁身強力健，打教徹去，討教明白去？何幸又得在此名山大澤，神龍世界，祖師法窟，僧堂明凈，粥飯清潔，湯火穩便。若不向這打教徹，討教明白去，是你自暴自棄，自甘陸沈，為下劣愚癡之漢。若果是茫無所知，何不博問先知？凡遇五參，見曲彔床上老漢橫說豎說，何不歷在耳根，反覆尋思畢竟是個甚麼道理？
山僧五歲出家，在上人侍下，見與賓客交談，便知有此事，便信得及，便學坐禪。十六為僧，十八行腳。在雙林遠和尚會下，打十方，從朝至暮，不出戶庭。縱入眾寮，至後架，袖手當胸，不左右顧，目前所視不過三尺。初看無字，忽於念頭起處打一個返觀，這一念當下冰冷，直是澄澄湛湛，不動不搖，過一日如彈指頃，都不聞鐘鼓之聲。
十九在靈隱掛搭，見處州來書，說：欽禪！你這工夫是死水，不濟事，動靜二相打作兩橛。參禪須是起疑情，小疑小悟，大疑大悟。被州說得著，便改了話頭，看個乾屎橛。一味東疑西疑，橫看豎看，卻被昏散交攻，頃刻潔凈也不能得。
移單過凈慈，結甲七個兄弟坐禪，封被，脅不沾席。外有修上座，每日在蒲團上如個鐵鐝子相似，地上行時開兩眼，垂兩臂，亦如個鐵鐝子相似。要與親近說話，更不可得。因兩年不倒身，捱得昏困，遂一放都放了。兩月後，從前整頓得這一放，十分精神。元來要究明此事，不睡也不得，須是到中夜熟睡一覺，方有精神。一日，廊下見修，方得親近，卻問：去年要與你說話，只管避我，如何？修云：真正辦道人，無剪爪之工，更與你說話在。因問：即今昏散打屏不去，修道你自不猛烈，須是高著蒲團，豎起脊梁，盡渾身并作一個話頭，更討甚昏散？依修做工夫，不覺身心俱忘，清清三晝夜，兩眼不交睫。
第三日午後，在三門下如坐而行，又撞見修，問：你在此做甚麼？答云：辦道。修云：你喚甚麼作道？遂不能對，轉加迷悶。即欲歸堂坐禪，又撞見首座道：你但大開了眼，看是甚麼道理？又被提這一句，只欲歸堂，才上蒲團，面前豁然一開，如地陷一般，是時呈似人不得，非世間一切相可喻。便下單尋修，修見便道：且喜！且喜！握手門前柳堤上行一轉，俯仰天地間，森羅萬象，眼見耳聞，向來所厭所棄之物與無明煩惱，元來都是自己妙明真性中流出。半月余動相不生，可惜不遇大手眼尊宿，不合向這坐住，謂之見地不脫，礙正知見。
每於睡著時，打作兩橛公案。有義路者，則理會得；如銀山鐵壁者，卻又不會。雖在無準先師會下多年入室陞座，無一語打著心下事，經教語錄上亦無一語可解此病，如是礙在胸中者十年。一日，在天目佛殿上行，擡眼見一株古柏，觸目省發，向來所得境界，礙膺之物，撲然而散，如闇室中出在白日。從此不疑生，不疑死，不疑佛，不疑祖，始得見徑山老人立地處，好與三十拄杖。
此事只要當人的有切心，才有切心，真疑便起，疑來疑去，不疑自疑，從朝至暮，粘頭綴尾，打成一片，撼亦不動，趁亦不去，昭昭靈靈，常現在前，此便是得力時也。更須確其正念，慎無二心。至於行不知行，坐不知坐，寒熱饑渴悉皆不知，此境界現前，即是到家消息。也巴得構，也撮得著，只待時刻而已。卻不得見恁麼說，起一念精進心求之，又不得將心待之，又不得縱之棄之。但自堅凝正念，以悟為則，當此之時，有八萬四千魔軍在汝六根門頭伺候，一切奇異善惡等事，隨汝心現。汝若瞥起毫厘著心，便墮他圈繢，被他作主，受他指揮，口說魔話，身行魔事，般若正因從茲永絕，菩提種子不復生芽。但莫起心，如個守屍鬼子，守來守去，疑團子欻然爆地一聲，管取驚天動地。
某甲十五出家，二十更衣，入凈慈，立三年死限學禪。初參斷橋和尚，令參生從何來，死從何去，意分兩路，心不歸一。後見雪巖和尚，教看無字，又令每日上來一轉，如人行路，日日要見工程。因見說得有序，後竟不問做處，一入門便問：誰與你拖這死屍來？聲未絕，便打出。
次後徑山歸堂，夢中忽憶萬法歸一，一歸何處，自此疑情頓發，直得東西不辨，南北不分。第六日，隨眾閣上諷經，擡頭忽睹五祖演和尚真贊，末兩句云：百年三萬六千朝，返覆元來是這漢。日前拖死屍句子驀然打破，直得魂飛膽喪，絕後再蘇，何啻放下百二十斤擔子，其時正二十四歲。
滿三年限，次後被問：日間浩浩，作得主麼？答曰：作得。又問：睡夢中作得主麼？答云：作得。又問：正睡著無夢時，主在何處？於此無言可對，無理可伸。和尚囑云：從今不要你學佛學法，窮古窮今，只饑來吃飯，困來打眠。才眠覺來，抖擻精神。我這一覺，主人公畢竟在甚麼處安身立命？自誓一生做個癡獃漢，定要見這一著子明白。經及五年，一日睡覺，正疑此事，忽同宿道友推枕子落地作聲，驀然打破疑團，如在網羅中跳出，所有佛祖誵訛公案，古今差別因緣，無不了了。自此安邦定國，天下太平，一念無為，十方坐斷。
評曰：前示眾做工夫一段，至為切要，學者宜書諸紳。其自叙中所云饑來吃飯，困來打眠，是發明以後事，莫錯會好。
梁，壁立萬仞，單提話頭，如是用功，七日決定悟去，此是山僧四十年前已用之工。某即依彼所說，便覺工夫異常。第二日，兩眼欲閉而不能閉。第三日，此身如在虛空中行。第四日，曾不知有世間事。其夜倚欄桿少立，泯然無知，檢點話頭，又不打失，轉身上蒲團，忽覺從頭至足如劈破髑髏相似，如萬丈井底被提在空中相似，此時無著歡喜處。舉似巖，巖云：未在，更去做工夫。求得法語，末後云：紹隆佛祖向上事，腦後依前欠一槌。心下道：如何又欠一槌？不信此語，又似有疑，終不能決，每日堆堆坐禪，將及半載。
一日，因頭痛煎藥，遇覺赤鼻問那吒太子拆骨還父，拆肉還母話，記得被悟知客問，不能對，忽然打破這疑團。後到蒙山，山問：參禪到甚麼處是畢工處？遂不知頭。山教再做定力工夫，洗蕩塵習。每遇入室下語，只道欠在。一日，晡時坐至更盡，以定力挨拶，直造幽微。出定見山，說此境已，山問：那個是你本來面目？正欲下語，山便閉門。自此工夫日有妙處。蓋以離巖太早，不曾做得細密工夫，幸遇本色宗匠，乃得到此。元來工夫做得緊峭，則時時有悟入，步步有剝落。
一日，見壁上三祖信心銘云：歸根得旨，隨照失宗。又剝了一層。山云：個事如剝珠相似，愈剝愈光，愈明愈凈，剝一剝，勝他幾生工夫也。但下語猶只道欠在。一日，定中忽觸著欠字，身心豁然，徹骨徹髓，如積雪卒然開霽，忍俊不禁，跳下地來，擒住山云：我欠少個甚麼？山打三掌，某禮三拜。山云：鉄山這一著子幾年，今日方了。
暫時話頭不在，如同死人，一切境界逼迫臨身，但將話頭與之抵當，時時檢點話頭，動中靜中得力不得力。又定中不可忘卻話頭，忘話頭則成邪定，不得將心待悟，不得文字上取解會，不得些少覺觸以為了事，但教如癡如呆去，佛法世法打成一片，施為舉措只是尋常，惟改舊時行履處。古云：大道從來不屬言，擬談玄妙隔天淵。直須能所俱忘卻，始可饑湌困則眠。
若要超凡入圣，永脫塵勞，直須去皮換骨，絕後再蘇。如寒灰發焰，枯木重榮，豈可作容易想？我在先師會下多年，每被大棒，無一念遠離心。直至今日，觸著痛處，不覺淚流，豈似你等咬著些子苦味，便掉頭不顧？
先師高峰和尚教人惟以所參話頭蘊之於懷，行也如是參，坐也如是參，參到用力不及處，留意不得時，驀忽打脫，方知成佛其來舊矣。這一著子是從上佛祖了生脫死之已驗三昧，惟貴信得及，久遠不退轉，更無有不獲其相應者。
看話頭做工夫，最是立腳穩當，悟處親切。縱此生不悟，但信心不退，不隔一生兩生，更無不獲開悟者。
或三十年二十年未即開悟，不須別求方便，但心不異緣，意絕諸妄，孜孜不舍，只向所參話上立定腳頭，取生與同生，死與同死，誰管三生五生、十生百生，若不徹悟，決定不休。有此正因，不患大事之不了明也。
病中做工夫，也不要你精進勇猛，也不要你撐眉努目，但要你心如木石，意若死灰，將四大幻身撇向他方世界之外。由他病也得，活也得，死也得，有人看也得，無人看也得，香鮮也得，臭爛也得，醫得健來，活到一百二十歲也得，如或便死，被宿業牽入鑊湯爐炭也得。如是境界中都不動搖，但切切將個沒滋味話頭向藥爐邊枕頭上默默咨參，不得放舍。
評曰：此老千言萬語，只教人看話頭，做真實工夫，以期正悟，諄切透快，千載而下，如耳提面命。具存全書，自應徧覽。
生不知來處，謂之生大；死不知去處，謂之死大。臘月三十日到來，只落得手忙腳亂。何況前路茫茫，隨業受報，正是要緊事在，這個是生死報境。若論生死業根，即今一念隨聲逐色，使得七顛八倒者便是。由是佛祖運大慈悲，或教你參禪，或教你念佛，令汝掃除妄念，認取本來面目，做個灑灑落落大解脫漢。而今不獲靈驗者，有三種病：第一、不遇真善知識指示；第二、不能痛將生死大事為念，悠悠漾漾，不覺打在無事甲；第三、於世間虛名浮利照不破，放不下，妄緣惡習上坐不斷，擺不脫，境風扇動處，不覺和身輥入業海中，東飄西泊去。真正道流，豈肯恁麼？當信祖師道雜念紛飛，如何下手一個話頭，如鐵掃箒，轉掃轉多，轉多轉掃，掃不得，命掃，忽然掃破太虛空，萬別千差一路通。諸禪德！努力今生須了卻，莫教永劫受余殃。
又有自疑念佛與參禪不同，不知參禪只圖識心見性，念佛者悟自性彌陀，唯心凈土，豈有二理？經云：憶佛念佛，現前當來，必定見佛。既曰現前見佛，則與參禪悟道有何異哉？
答或問云：但將阿彌陀佛四字做個話頭，二六時中直下提撕，至於一念不生，不涉階梯，徑超佛地。
念佛一聲，或三五七聲，默默返問：這一聲佛從何處起？又問：這念佛的是誰？有疑只管疑去。若問處不親，疑情不切，再舉個畢竟這念佛的是誰，於前一問，少問少疑，只向念佛是誰諦審諦問。
評曰：徑無前問，只看這念佛的是誰亦得。
山僧初見獨翁和尚，令參不是心，不是佛，不是物。後同云峰、月山等六人立愿互相究竟。次見淮西教無能，令提無字。次到長蘆，結伴煉磨，後遇淮上敬兄，問云：你六七年有甚見地？某答：每日只是心下無一物。敬云：你這一絡索甚處出來？某心似知不知，不敢開口。敬見我做處無省發，乃云：你定中工夫不失，動處便失。某被說著心驚，便問：畢竟明此大事，應作麼生？敬云：你不聞川老子道：要知端的意，北斗面南看。說了便去。
某被一問，直得行不知行，坐不知坐，五七日間，不提無字，倒只看要知端的意，北斗面南看。忽到凈頭寮，在一木上，與眾同坐，只是疑情不解。有飯食頃，頓覺心中空亮輕清，見情想破裂，如剝皮相似，目前人物，一切不見，猶如虛空。半時省來，通身汗流，便悟得北斗面南看。遂見敬，下語作頌，都無滯礙，尚有向上一路，不得灑落。
後入香巖山中過夏，被蚊子咬兩手不定，因念古人為法忘軀，何怖蚊子？盡情放下，咬定牙關，捏定拳頭，單提無字。忍之又忍，不覺身心歸寂，如一座屋倒卻四壁，體若虛空，無一物可當情。辰時一坐，未時出定，自知佛法不悞人，自是工夫不到。然雖見解明白，尚有微細隱密妄想未盡。又入光州山中習定六年，陵安山中又住六年，光州山中又住三年，方得穎脫。
評曰：古人如是勤辛，如是久遠，方得相應。今人以聰明情量，剎那領會，而猶欲自附於頓悟，豈不謬哉？
學道之士，那是入手處？提個話頭是入手處。
兄弟家三年五年做工夫，無個入處，將從前話頭拋卻，不知行到中途而廢，可惜前來許多心機。有志之士，看眾中柴乾水便，僧堂溫煖，發愿三年不出門，決定有個受用。有等才做工夫，心地清凈，但見境物現前，便成四句，將謂是大了當人，口快舌便，悞了一生，三寸氣消，將何保任？佛子！若欲出離，參須直參，悟須實悟。
或話頭綿密，無有間斷，不知有身，謂之人忘法未忘，有到此忘其本身，忽然記得，如在夢中跌下萬仞洪崖，只顧救命，遂成風癲。到此須是緊提話頭，忽然連話頭都忘，謂之人法雙忘。驀地冷灰豆爆，始知張公吃酒李公醉，正好來般若門下吃棒。何以故？更須打破諸祖重關，徧參知識，得知一切淺深，卻向水邊林下保養圣胎，直待龍天推出，方可出來扶揚宗教，普度群生。
十二時中一貧如洗，看個父母未生前，那個是我本來面目，不管得力不得力，昏散不昏散，只管提撕去。
須要發勇猛心，立決定志，將平生悟得的學得的一切佛法、四六文章、語言三昧，一掃掃向大洋海去，更莫舉著。把八萬四千微細念頭一坐坐斷，卻將本參話頭一提提起，疑來疑去，拶來拶去，凝定身心，討個分曉，以悟為則。不可向公案上卜度，經書上尋覓，直須卒地斷，爆地拆，方始到家。若是話頭提不起，連舉三遍，便覺有力。若身力疲倦，心識怉懆，卻輕輕下地打一轉，再上蒲團，將本參話如前挨拶。若才上蒲團，便打磕睡，開得眼來，胡思亂想，轉身下地，三三兩兩，交頭接耳，大語細話，記取一肚皮語錄經書，逞能舌辨。如此用心，臘月三十日到來，總用不著。
假饒文殊放金色光與汝摩頂，師子被你騎來，觀音現千手眼，鸚哥被你捉得，皆是逐色隨聲，於你自己有何利益？要明己躬大事，透脫生死牢關，先須截斷一切圣凡虛妄見解，十二時中回光返照，但看個不是心，不是物，不是佛，是個甚麼，切莫向外邊尋討。設有一毫佛法神通圣解如粟米粒大，皆為自欺，總是謗佛謗法。直須參到脫體無依，纖毫不立處著得只眼，便見青州布衫、鎮州蘿卜皆是自家所用之物，更不須別求神通圣解也。
宋孝宗皇帝問：如何免得生死？
對曰：不悟大乘道，終不能免。
又問：如何得悟？
對曰：本有之性，以歲月磨之，無不悟者。
萬法歸一，一歸何處？不得不看話頭，守空靜而坐；不得念話頭，無疑而坐。如有昏散，不用起念排遣，快便舉起話頭，抖擻身心，猛著精采。更不然，下地經行，覺昏散去，再上蒲團。忽爾不舉自舉，不疑自疑，行不知行，坐不知坐，惟有參情，孤孤迥迥，歷歷明明，是名斷煩惱處，亦名我喪處。雖然如是，未為究竟，再加鞭策，看個一歸何處，到這提撕話頭，無節次了也。惟有疑情，忘即舉之，直至返照心盡，是名法亡，始到無心處也。莫是究竟麼？古云：莫謂無心云是道，無心猶隔一重關。忽地遇聲遇色，磕著撞著，大笑一聲，轉身過來，便好道：懷州牛吃禾，益州馬腹脹。
諸大德何不起大精進，對三寶前，深發重愿：若生死不明，祖關不透，誓不下山。向長連床上七尺單前高掛鉢囊，壁立千仞，盡此一生，做教徹去。若辦此心，決不相賺。如其發心不真，志不猛勵，這邊經冬，那邊過夏，今日進前，明日退後，久久摸索不著，便道般若無靈驗，卻向外邊記一肚，抄一部，如臭糟瓶相似，聞者未免惡心嘔吐，直做到彌勒下生，有何干涉？苦哉！
如未了悟，須向蒲團上冷坐十年二十年三十年，看個父母未生前面目。
兄弟開口便道我是禪和，及問他如何是禪，便東覷西覷，口如扁擔相似。苦哉！屈哉！吃著佛祖飯，不去理會本分事，爭持文言俗句，高聲大語，略無忌憚，全不識羞。有般底不去蒲團上究明父母未生以前本來面目，冷地學客舂，指望求福，懺除業障，與道太遠在。
凝心歛念，攝事歸空，念想才生，即便遏捺。如此見解，即是落空亡的外道，魂不返的死人。又有妄認能嗔能喜，能見能聞，認得明白了，便是一生參學事畢。我且問你：無常到時，燒作一堆灰，這能嗔能喜，能見能聞的什麼處去也？恁麼參的是藥汞銀禪，此銀非真，一煆便流。因問你：尋常參個什麼？答道：有教參萬法歸一，一歸何處，又教我只如此會，今日方知不是，就和尚請個話頭。我道：古人公案有什麼不是？汝眼本正，因師故邪。累請不已，向道：去參狗子無佛性話。忽然打破漆桶，卻來山僧手吃棒。
評曰：天如而下，皆元末及國初尊宿，若杰峰、古拙、楚石，則身經二代者也。楚石為妙喜五世孫，而其見地如日光月明，機辨如雷烈風迅，直截根原，脫落枝葉，真無愧妙喜老人矣。天如以至今日，無四休者，獨其語皆提持向上極則事，教初學人做工夫處絕少。僅得一二，錄如左。
既曾於無字話提撕，不必改參也。況舉起別話頭時，曾參無字，必於無字有小熟因地，切莫移動，切莫改參。但於二六時中，四威儀內，舉起話頭，莫待幾時悟不悟，亦莫管有滋味無滋味，亦莫管得力不得力，拶到心思不及，意慮不行，即是諸佛諸祖放身命處。
評曰：此語錄萬歷丁酉福建許元真東征，得之朝鮮者，中國未有也。因錄其要而識之。
諸大德九十日中還曾證悟也無？如其未悟，則此一冬又是虛喪了也。若是本色道流，以十方法界為個圓覺期，莫論長期短期，百日千日，結制解制，但以舉起話頭為始。若一年不悟參一年，十年不悟參十年，二十年不悟參二十年，盡平生不悟，決定不移此志，直須要見個真實究竟處，方是放參之日也。
如未能言前契旨，但將一句阿彌陀佛置之懷抱，默默體究，常時鞭起疑情，這念念的是誰？念念相續，心心無間，如人行路到水窮山盡處，自然有個轉身的道理，地一聲，契入心體。
評曰：舉起話頭為進期，真實究竟為出期。當牢記取。
果欲了脫生死，先須發大信心，立弘誓愿。若不打破所參公案，洞見父母未生前面目，坐斷微細現行生死，誓不放舍本參話頭。遠離真善知識，貪逐名利，若故違此愿，當墮惡道。發此大愿，防護其心，方堪領受公案。或看無字，要緊在因甚狗子無佛性上著力；或看萬法歸一，要緊在一歸何處；或參究念佛，要緊在念佛的是誰。回光返照，深入疑情。若話頭不得力，還提前文，以至末句，使首尾一貫，方有頭緒，可致疑也。疑情不斷，切切用心，不覺舉步翻身，打個懸空筋斗，卻再來吃棒。
不可呆蠢蠢地念個話頭，亦不可推詳計較，但時中憤然要明此事。忽爾懸崖撒手，打個翻身，方見孤明歷歷，到此不可耽著，還有腦後一槌，極是難透，你且恁麼參去。
不參自悟，上古或有之，自余未有不從力參而得悟者。
優曇和尚令提念佛的是誰，汝今不必用此等法，只平常念去，但念不忘，忽然觸境遇緣，打著轉身一句，始知寂光凈土不離此處，阿彌陀佛不越自心。
評曰：但時中憤然要明此事，此句甚妙，該攝看話頭之法曲盡。
汝等從今發決定心，晝三夜三，舉定本參，看他是個甚麼道理，務要討個分曉。日久歲深，不煉昏沈，昏沈自退，不除散亂，散亂自絕，純一無雜，心念不生。忽然會得，如夢而醒，覆看從前，俱是虛幻，當體本來現成，萬象森羅，全機獨露。於這大明國也不枉為人，向此法門也不枉為僧，卻來隨緣度日，豈不暢哉！豈不快哉！
終日念佛，不知全是佛念。如不知，須看個念佛的是誰，眼就看定，心就舉定，務要討個下落。
評曰：毒峰、天奇皆教參究念佛，空谷何故謂不必用此等法？蓋是隨機不同，任便無礙。
坐中所見善惡皆由坐時不起觀察，不正思惟，但只瞑目靜坐，心不精采，意順境流，半夢半醒，或貪著靜境為樂，致見種種境界。夫正因做工夫者，當睡便睡一覺，一醒便起，抖擻精神，挪挱眼目，咬住牙根，捏緊拳頭，直看話頭落在何處，切莫隨昏隨沈，絲毫外境不可采著。
行住坐臥之中，一句彌陀莫斷，須信因深果深，直教不念自念。若能念念不空，管取念成一片，當念認得念人，彌陀與我同現。
問：學人參求知識，或令提個話頭，或令疑個話頭，同耶別耶？
答：才舉話頭，當下便疑，豈有二理？一念提起，疑情即現，覆去翻來，精研推究，功深力極，自得了悟。
評曰：釋疑集中，此一段文最為精當。今人頗有滯此二端而不決者，蓋未曾實做工夫故也。
憤起新鮮志氣，舉個話頭，要於結末字上疑情永長，沈沈痛切，或杜口默參，或出聲追審，如失重物。務要親逢親得，日用中一切時一切處更無二念。
道安大師獨坐靜室十有二年，殫精構思，乃得神悟。
評曰：此老竭精思，乃得神悟，不是一味靜坐便了。
靜琳禪師棄講習禪，昏睡惑心。有懸崖，下望千仞，旁出一樹，以草藉之，趺坐其上，一心系念，動經宵日，怖死既重，專精不二，後遂超悟。
通達禪師入太白山，不齎糧粒，饑則食草，息則依樹，端坐思玄，五年不息。因以木打塊，塊破，廓然大悟。
評曰：饒汝草食樹棲，若不思玄，漫爾多載，異於深山之野人者幾希。
金光照禪師，十三出家，十九入洪陽山，依迦葉和尚，服勤三載，衣不解帶，寢不沾席。又在姑射山亦如是，豁然啟悟。
慈明、谷泉、瑯瑘三人結伴參汾陽，時河東苦寒，眾人憚之。慈明志在於道，曉夕不忘，夜坐欲睡，引錐自刺。後嗣汾陽，道風大振，號西河師子。
宏智禪師，初侍丹霞淳，因與僧徵詰公案，不覺大笑。淳責曰：汝笑這一聲，失了多少好事。不見道：暫時不在，如同死人。智再拜伏膺。後雖在闇室，未嘗敢忽。
評曰：論道而笑，古人尚呵。今世諦詼諧，捧腹無厭，丹霞見之，又當何如？
伊庵權禪師用功甚銳，至晚必流涕曰：今日又只恁麼空過，未知來日工夫如何？師在眾，不與人交一言。
晦堂心禪師，自言初入道，自恃甚易。逮見黃龍先師，退思日用與理矛盾極多，遂力行之。三年祈寒溽暑，確志不移，方得事事如理。而今欬唾掉臂，也是祖師西來意。
喆侍者，睡以圓木為枕，小睡則枕轉，覺而復起，率以為常。或謂用心太過，答云：我於般若緣分素薄，若不如此，恐為妄習所牽。
全庵主為道猛烈，無食息暇。一日，倚欄看狗子話，雨來不覺，衣濕方知。
佛燈珣禪師，依佛鑒，隨眾咨請，邈無所入，嘆曰：此生若不徹證，誓不展被。於是四十九日只靠露柱立地，如喪考妣，乃得大悟。
鐵面昺禪師，行腳時，離鄉未久，聞受業一夕遺火，悉為煨燼。得書，擲之地曰：徒亂人意耳。
靈源清禪師，初參黃龍心，隨眾問答，茫然不知端倪，夜誓佛前曰：當盡形壽以法為檀，愿早開解。後閱玄沙語，倦而倚壁起經行，步促遺履，俯就之，忽大悟。
圓悟勤禪師，再參東山演，為侍者，窮參力究。自云：山僧在眾，無一時異緣，十年方得打徹。
評曰：十年之間，無一時異緣。試問今一日間，異緣多少？何時得打徹去也？
牧庵忠禪師，初習臺教，後志禪宗，謁龍門眼。造次之頃，不忘提撕，適縱步水磨，見額云法輪常轉，忽大悟。
慶壽享禪師，參鄭州普照寶公，朝夕精勤。一日，以事往睢陽，過趙渡，疑情不散，忘其抵津。同行覺之曰：此河津也。豁然悲喜交集。以白寶公，公曰：此僵臥漢，未在。因教看日面佛語。一日，云堂靜坐，聞板聲大悟。
松源岳禪師，初以居士參應庵華，不契，愈自奮勵。見密庵杰，隨問隨答。密嘆曰：黃楊木禪耳！奮勵彌切，至忘寢食。會密入室，問僧：不是心，不是佛，不是物。師從傍大悟。
高峰妙禪師在眾，脅不沾席，口體俱忘。或時如廁，中單而出；或時發函，不扃而去。後徑山歸堂，大悟。
杰峰愚禪師，初參古厓石門，佩受法語，晝夜兀坐，不契。後參止嚴，舉不是心，不是佛，不是物，愈疑，乃諸緣盡廢，寢食俱不覺知，如氣絕者。一夕，坐至夜分，聞鄰僧咏證道歌云不除妄想不求真，豁然如釋重負。有夜半忽然忘月指，虛空迸出日輪紅之句。
移剌楚材丞相參萬松老人，屏斥家務，杜絕人跡，雖祈寒溽暑，無日不參。焚膏繼晷，廢寢忘湌者幾三年，乃獲印證。
評曰：如是用心，如是證道，是之謂在家菩薩也。吃得肉已飽，來尋僧說禪，獨何為哉？
中峰本禪師，侍高峰死關，晝夜精勤，困則以頭觸柱。一日，誦金剛經，至荷擔如來處，恍然開解。自謂所證未極，彌益勤苦，咨決無怠，及觀流水，乃大悟。
評曰：自謂所證未極，故終至極處。今之以途路為到家者眾矣，嗟夫！
毒峰善禪師，在淯溪進關，不設臥榻，惟置一凳，以悟為則。一夕昏睡，不覺夜半，乃去凳，晝夜行立，又倚壁睡去。誓不傍壁，遼空而行。身力疲勞，睡魔愈重，號泣佛前，百計逼拶，遂得工夫日進。聞鍾聲，忽不自由，偈云：沈沈寂寂絕施為，觸著無端吼似雷，動地一聲消息盡，髑髏粉碎夢初回。
璧峰金禪師，參晉云海，示以萬法公案，疑之三年。偶摘蔬次，忽凝然久之，海問：子定耶？對曰：定動不關。海問：定動不關，是甚麼人？金以筐示之，海不肯；金撲筐於地，亦不肯。爾後工夫益切，脅不至席，一坐七日。一日，聞伐木聲大悟。
西蜀無際禪師，初做工夫，四指大書，帖亦不看，只是拍盲做鈍工夫，乃得大評曰：此意極是，但不明教理者，未宜效嚬。
空中聲告常啼菩薩言：汝東行求般若，莫辭疲倦，莫念睡眠，莫思飲食，莫想晝夜，莫怖寒熱，於內外法，心莫散亂，行時不得左右顧視，勿觀前後、上下、四維等。
勤首菩薩偈云：如鉆燧取火，未出而數息，火勢隨至滅，懈怠者亦然。
釋曰：當以智慧鉆注一境，以方便繩善巧回轉，心智無住，四儀無間，則圣道可生。瞥爾起心，暫時忘照，皆名息也。
若能精勤，系念不散，則休息煩惱，不久得成無上菩提。
佛告韋提希：應當專心系念一處。
智者以慧鏈心，尋究諸垢，猶如鑛鐵，數入百鏈，則成精金；猶如大海，日夜沸動，則成大寶；人亦如是，晝夜役心不止，便獲果證。
評曰：今人但知息心而入禪那，寧知役心而獲果證？
禪思比丘，無他想念，惟守一法，然後見心。
夫心者，制之一處，無事不辦。
評曰：守一法，制一處，幸有此等語言在。
又以此心，內外精研。又以此心，研究精極。
執持名號，一心不亂。
評曰：只此一心不亂四字，參禪之事畢矣，人多於此忽之。
若欲了知，能取所取，分別境界，皆是心之所現者，當離憒鬧、昏滯、睡眠，初中後夜，勤加修習。
薩陀波侖菩薩，七歲經行住立，不坐不臥。
佛告舍利弗：彼二菩薩行精進時，於千歲中未曾一彈指頃被睡眠之所逼惱；於千歲中未曾起念稱量飲食醎淡美惡；於千歲中每乞食時，未曾觀授食人為男為女；於千歲中居止樹下，未曾仰面觀於樹相；於千歲中未曾緣念親里眷屬；於千歲中未曾起念我欲剃頭；於千歲中未曾起念從熱取涼，從寒取溫；於千歲中未曾論說世間無益之語。
評曰：此是大菩薩境界，雖非凡夫所及，然不可不知。
法悟比丘，二萬年中常修念佛，無有睡眠，不生貪嗔等，不念親屬、衣食資身之具。
舍利弗，二十年中常勤修習毘婆舍那，行住坐臥，正念觀察，曾無動亂。
金剛齊比丘，修習正法，諸魔隱身伺之。千歲伺之，不見一念心散，可得惱亂。
輪王慧起，舍國出家，三千歲系念，亦不倚臥。
尊者阿那律陀、尊者難提、尊者金毘羅，共住林中。後先乞食，各歸坐禪。至於晡時，先從坐起者，或汲瓶水，能勝獨舉；如不能勝，則便以手招一比丘，兩人共舉，各不相語。五日一集，或兩說法，或圣嘿然。
評曰：此萬世結伴修行之良法也。
波羅柰國一人出家，自誓：不得應真，終不臥息。晝夜經行，三年得道。又羅閱只國一沙門布草為褥，坐其上，自誓云：不得道，終不起。但欲睡眠，以錐刺髀，一年之中，得應真道。
如是比丘，精勤方便，肌膚瘦損，筋連骨立，不舍善法，乃至未得所應得者，不舍精進，常攝其心，不放逸住。
評曰：所應得，須知應得者何事。據此經，則應得盡諸漏，證三明六通，成聲聞果。若今所期，則應得圓悟心宗，證一切種智，成無上佛果。
乃至成就三明，滅除暗冥，得大智明，皆由精勤修習，樂靜獨居，專念不休之所致也。
評曰：專念不休，久之則一心不亂。
若人百歲中，懈怠劣精進，不如一日中，勇猛行精進。
評曰：知此義，則張善和輩臨終十念往生，可了然無疑矣。
至心精進，求道不止，會當克果，何愿不遂？
阿彌陀佛，昔為太子，聞此微妙法門，奉持精進，七千歲中，脅不至席，意不傾動。
樂求大乘，其心勇猛，雖舍身命，無所顧惜，修菩薩行，勤加精進，無少懈怠。
精進度無極者，精存道奧，進之無怠，臥坐住步，喘息不替。
心心相續，不自放逸。
佛言：自見宿命，從無量劫往返生死，其骨過須彌山；其髓涂地，可徧大千世界；其血多於古今天下普雨。但欲免斯生死之患，晝夜精進，求於無為。
評曰：曰求道，曰聞此微妙法門，曰樂求大乘，曰精存道奧，曰求於無為，如是精進，名正精進。不然，縱勞形苦志，累歲經劫，或淪外道，或墮偏乘，終無益也。
直至成佛，皆由精進。
佛語阿難：彌勒發意，先我之前四十二劫，我於其後乃發道意，以大精進，超越九劫，得於無上正真之道。
評曰：釋迦以後進而頓踰四十二劫之先輩，勤惰為之也。經言：貪著於名利，多游族姓家。彌勒之所以先學而後成者，坐此。則釋迦之棄名利，入山林，不親近國王大臣可知矣。識之哉！
一行三昧者，應處空閑，舍諸亂意，系心實理，想念一佛，念念相續而不懈怠，於一念中即能見十方諸佛，獲大辯才也。
九十日中，不坐不臥，假使筋斷骨枯，三昧不成，終不休息。
評曰：以上二條，俱指念佛而兼諸法門，修凈業者，不可不知。
夫為道者，譬如一人與萬人戰，掛鎧出門，意或怯弱，或半路而退，或格鬬而死，或得勝而還。沙門學道，應當堅持其心，精進勇銳，不畏前境，破滅眾魔，而得道果。
評曰：半路退者，自畫而不進者也；格鬪死者，稍進而無功者也；得勝還者，破惑而成道者也。得勝之由，全在堅持其心，精進勇銳。學人但當一志直前，毋慮退，毋畏死。前不云乎：吾保此人，必得道矣。法華云：吾今為汝保任此事，終不虛也。佛既爾保，何慮何畏？
常念大乘，心不忘失。勤修精進，如救頭然。
評曰：當勤精進，如救頭然。今叢林早暮持誦。然誦其文，不思其義，明其義不履其事，亦何益也？
以心系心，以心住心，心專一故，次第無間。得定心故，心常寂靜。
精勤修行，則得見諦。是故應當曠野寂靜，一心正念，離於一切多語言說，一切親舊知識來去相見。
假使我身血肉枯竭，唯皮筋骨連柱而存，若本所求勝法未獲，終不止息。為精進故，應深受寒熱、饑渴、蛇蝎、蚊、風雨等觸。又應忍受他人所發，能生身中猛利辛楚、奪命、苦受、毀辱語言。
評曰：本所求勝法未獲，終不止息，即宗門所謂本參話頭不破，誓不休歇之意也。
六度初三是戒學攝，靜慮是心學攝，般若是慧學攝，唯精進徧於一切。
至心學道，發大勇猛，決趍菩提。
菩薩於底沙佛時，合十指掌，翹於一足，以一伽陀，七日七夜嘆佛功德，便超九劫。
評曰：觀此，則法集所稱一日精進，勝百年懈怠。信哉言乎！
脅尊者，八十出家，少年誚曰：夫出家之業，一則習禪，二則誦經，而今衰老，何所進取？尊者聞而誓曰：我若不通三藏經，不斷三界欲，得六神通，具八解脫，終不以脅至席。乃晝則研習教理，夜則靜慮凝神，三年悉證所誓，時人敬仰，號脅尊者。
評曰：矍鑠是翁，足為懈怠比丘激勸。當知今人豈但八十，縱饒直抵期頤，尚須努力修進。
善遇法師，念佛四儀無間，寸陰非空，計小荳粒，可盈兩載。
陳棲霞寺沙門惠布，居寺舍利塔西，經行坐禪，誓不坐臥。徒眾八十，咸不出院。
夫欲建小事，心不決志，尚不能成，況欲排五住之重關，度生死之大海，而不勤勞，妙道何由可具？
勤求至道，不顧形命。晝夜行般若，生生勤精進，常如救頭然。
研窮法理，以悟為則。
評曰：則，準也，以悟為準的也。即宗門謂參禪到甚麼處是歇工處。今言大悟乃已，不悟不已也。
若坐若行，皆勿散亂，不得彈指頃念世五欲，及接對外人語論戲笑，亦不得托言延緩，放逸睡眠，當於瞬息俯仰系念不斷。
倍策精進，勤求不息，是名精進根。
堅求至道，曉夕亡疲，不向外求，虛襟澄慮，密室靜坐，端拱寧神。
評曰：靜業弟子，莫見不向外求、密室靜坐之說，便謂不必念佛。須知念字從心，佛即自己，以自心念自己，烏得為外求也？況念之不已，則成三昧，靜密孰加焉？