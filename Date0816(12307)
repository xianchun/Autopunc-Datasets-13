七寶相四洲，牛糞摩竭王，
鞞婆麗陵耆，天使最在後。
我聞如是：
一時，佛游舍衛國，在勝林給孤獨園。
爾時，世尊告諸比丘：若轉輪王出於世時，當知便有七寶出世。云何為七？輪寶、象寶、馬寶、珠寶、女寶、居士寶、主兵臣寶，是謂為七。
若轉輪王出於世時，當知有此七寶出世；如是如來、無所著、等正覺出於世時，當知亦有七覺支寶出於世間。云何為七？念覺支寶、擇法覺支、精進覺支、喜覺支、息覺支、定覺支、舍覺支寶，是謂為七。如來、無所著、等正覺出於世時，當知有此七覺支寶出於世間。
佛說如是，彼諸比丘聞佛所說，歡喜奉行！
