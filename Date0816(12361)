住成都府崇寧萬壽禪寺。師在昭覺，初受六祖請，拈帖示眾云：幸自無事，須要個護身符子作麼？然禍不入慎家之門，且作麼生斷這公案？會麼？兵隨印轉，請維那剖露。舉法衣云：古人事不獲已，掛弊垢衣，如今推免不下，入這群隊去也。大庾嶺頭藏不得，如今也要大家知。指法座云：盡十方都是個寶華王座，長在許，又何須特地？車不橫推，理不曲斷。陞座，乃云：蝸牛角上三千界，云月溪山共一家。既爾業緣無避處，不如隨分納些些。一不做，二不休，還有共相建立底麼？
僧問：逢人即不出，出即便為人；逢人即出，出即不為人。未審如何？
師云：兩個無孔鐵鎚。
進云：把斷要津，還有為人處也無？
師云：百雜碎。
進云：恁麼則如龍得水去也。
師云：知則得。
問：承師有言：如今也要大家知。未審知個什麼？
師云：風行草偃。
進云：恁麼則恩深無語，懷抱分明。
師云：分明底事又作麼生？
僧云：通身無影象，步步絕行蹤。
師云：一不成，二不是。
問：如何是道中至寶？
師云：待儞脫卻業識來，向儞道。
進云：業識已脫，請師指示。
師云：種谷不生豆。
問：寶劍出匣，海蚌初開，向上宗乘，乞師直指。
師云：橫按鏌鎁全正令。
進云：恁麼則坐斷十方去也。
師云：七縱八橫。
進云：寶藏撥開於此日，五葉千燈事轉新。
師云：曲不藏直。乃云：一向目視云霄，壁立千仞，則孤負諸圣；一向拖泥涉水，灰頭土面，則埋沒自己。如今恁麼也得，不恁麼也得，且貴正眼流通。還委悉麼？直饒高步毘盧頂，不稟釋迦文，婢視聲聞，奴呼菩薩底來，也須亡鋒結舌，自余故是出頭不得。所以道：三世諸佛只言自知，歷代祖師全提不起，一大藏教詮注不及，明眼衲僧自救不了。若據本分草料，猶是節外生枝。不涉化門一句作麼生道？陣云橫海上，拔劍攪龍門。下座。
次受昭覺請，拈帖云：有眼者見，有耳者聞，不從天降，不從地涌。既然符到奉行，豈可囊藏被蓋？請維那宣過。陞座云：火不待日而熱，風不待月而涼，鶴脛自長，鳧脛自短，松直棘曲，鵠白烏玄，頭頭露現。若委悉得，隨處作主，遇緣即宗，竿木隨身，逢場作戲。有麼？有麼？
問：靈云見桃華，衲子如何通信？
師云：滿山紅爍爍。
進云：上機頓曉，中下何如？
師云：頂門上著眼。
進云：功不浪施去也。
師云：儞腳跟下作麼生？
僧云：踏破澄潭月。
師云：當空轟霹靂。
進云：泥牛吼處天關轉，木馬嘶時地軸搖。
師云：闍梨還和得麼？僧拍手三下。
師云：錯！錯！錯！
進云：靈山授記，未到如此。
師云：不是苦心人不知。
進云：輕輕躡足龍門過，惹得清風動地來。
師云：被闍梨帶累。
問：大庾嶺頭提不起，如今何得在師邊？師舉拂子。
進云：拈來當宇宙，錦上更鋪華。
師云：一葉落知天下秋。
進云：九九八十一，還歸有道君。
師云：但恁麼信取。
問：兵隨印轉，和尚今日兵印在手，如何受用？
師云：看取令行時。
進云：和尚還用得斬諸侯劍麼？
師云：嚇殺人！
進云：四海浪平龍睡穩，九天云靜鶴飛高。
師云：卻得闍梨共證明。
進云：昭覺從此佛日光輝去也。
師云：也不消得。乃云：我本無心有所希求，今此寶藏自然而至。上是天，下是地，左邊廚庫，右邊僧堂，前是佛殿三門，後是寢堂方丈，寶藏在什麼處？還見麼？如今坐立儼然，見聞不昧，光輝溢目，寂爾無垠，盡凡圣情，脫知見縛，長河為酥酪，大地變黃金，從自己胸襟流出一句作麼生道？今古長如白練飛，一條界破青山色。下座。
指方丈云：衲僧家魔宮虎穴尚乃安居，何況利生接物處所？還知此室麼？諸天擁護，諸圣證明，其善知識端居此中與人解黏去縛。既有如是勝相，山僧於中如何施設？不入驚人浪，難尋稱意魚。作麼生是入門句？水歸巨海波濤靜，云到蒼梧氣象閑。便入方丈。
開堂，拈疏示眾云：靈山單傳密旨，曹溪嫡嗣正音，盡在個，請表白拈出。指法座云：三世諸佛於此轉法輪，歷代宗師於此提祖印。欲行千里，一步為初，不免起模畫樣去也。遂陞座，拈香云：奉為今上皇帝祝嚴圣壽，萬歲！萬歲！萬萬歲！又拈香云：奉為判府內翰諸位勳貴。又拈香云：此一瓣香，不從葱嶺帶來，亦非胸襟流出，在南中見三十余員尊宿，末後撞著個老作家，被他一槌擊碎。今日對眾說破，奉為見住蘄州五祖演和尚以酬法乳。
保福贊和尚白槌云：法筵龍象眾，當觀第一義。
師云：把斷世界，還觀得也無？直饒一槌未落已前薦得，猶落二三。且作麼生是第一義？有知落處底麼？出眾相見。
僧問：釋迦說法，多寶證明；和尚開堂，內翰臨顧。半山相見即不問，妙峰孤頂事如何？
師云：瑞氣騰空。
進云：恁麼則片云生谷口，萬仞碧嵯峨。
師云：能有幾人知？
進云：圣明天子，以何報答？師舉拂子。
進云：天上有星皆拱北，人間無水不朝東。
師云：且得領話。
問：七擒七縱則不問，賓主相逢事若何？
師云：寶劍倚天光燦爛。
進云：碧眼胡僧笑點頭。
師云：相識滿天下。
進云：昨夜三更明月下，奪取驪珠歸去來。
師云：誰是個中人？
僧問：三賢未達，十圣難知，如何是此宗？
師云：無孔鐵鎚當面擲。
進云：嚇殺人！
師云：嚇得一個。
進云：也知和尚慣恁麼。
師云：儞又作麼生？
僧云：鷂子過新羅。
師云：自知較一半。乃云：玄機獨唱，截斷眾流，擺撥不拘，更無回互。直饒釋迦、彌勒，不敢當頭著眼。倚天長劍，凜凜神威，杲日當空，澄澄光彩，無物不為妙用，無法不是真乘，控佛祖大機，廓人天正眼。當陽曉示，只貴知歸，才涉思量，白云萬里。是故先圣道：我此法印，為欲利益世間故說。在所游方，勿妄宣傳。今日人天普集，對眾分明剖露。舉拂示眾云：大眾！見麼？一處真，千處百處一時真；一句透，千句百句一時透。拈起也，乾坤岌崿；放下也，河海晏清；不拈不放，又作麼生？萬仞峰頭高著眼，大千沙界一浮漚。
遂舉：法燈云：山僧本欲深棲巖竇隱遁過時，蓋緣清涼老人有未了底公案，出來為諸人了卻。時有僧問：如何是未了公案？法燈便打云：祖禰不了，殃及兒孫。僧云：過在什麼處？法燈云：過在儞，殃及我。
師云：法燈縱域中殺活，握閫外威權，直得氣概驚群，風標獨立。山僧卑志，本亦如斯，今日出來，正緣五祖老師有個見成公案，對眾舉揚，有不惜性命底，試出挨拶看；如無，不免自拈自弄去也。喝一喝，以拂子擊禪床，下座。
上堂，僧問：言無展事，語不投機時如何委悉？
師云：未問已前百雜碎。
進云：恁麼則只許老胡知也。
師云：摸索不著。
進云：千圣出來也摸索不著。
師云：眼睛突出。乃云：不是目前法，亦非心外機，直下絕承當，當陽無向背。一處明去，千處百處光輝；一言通時，千言百言透脫。非心非佛拈向一邊，舉古舉今撥致一處，只諸人分上還證據得麼？若證據得，三世諸佛於中成道，神通變化於中流出，大地山河於中發現，九類四生於中長育。且作麼生是該羅萬有一句？來年更有新條在，惱亂春風卒未休。下座。
上堂，僧問：祖意教意，是同是別？
師云：兩輪交互照。
進云：恁麼則疋上不足也。
師云：又被風吹別調中。
問：如何是涅盤心？
師云：萬派悉歸源。
進云：如何是差別智？
師云：千差俱不動。
進云：都來不消得去也。
師云：儞放寶劍在什麼處？
僧云：高著眼。
師云：話作兩橛。乃云：遠問近對，萬世如今；舉東明西，千途一轍。無事上演事，無為處作為。非色非聲，青黃順逆；非心非佛，賓主交參。全承此個威光，不在別處流轉。且道此個是什麼？若喚作佛，頭上安頭；若喚作法，無繩自縛。祖師巴鼻是抱贓叫屈，向上機關是揚聲止響，直得總不恁麼，始較些子。且道既總不恁麼，因什麼卻較些子？莫怪從前多意氣，他家曾謁圣明君。下座。
上堂云：獨掌不浪鳴，獨樹不成林。建法幢，立宗旨，須是互為賓主，安貼家邦。所以道：我若坐時爾須立，我若立時爾須坐，我若孤峰獨宿，爾須偃息干戈，我若天上人間，爾須三頭六臂，然後可以光揚佛日。且道浩浩之中如何辨主？是處是慈氏，無門無善財。下座。
上堂，僧問：掬沙獻佛，果感輪王。法寶今開，有何利益？
師云：千重百帀。
進云：過往生天，見存獲益去也。
師云：不用闍梨重注腳。
問：向上一路，請師直指。
師云：一棒打破虛空。
進云：過在什麼處？
師云：不識痛癢漢。
進云：此猶是德山底。
師云：山僧從來借路經過。乃云：眨上眉毛蹉過，大似開眼尿床；見成公案放行，正是黠兒落節；恁麼不恁麼，總得曳尾靈龜；不是心，不是佛，不是物，虛空釘橛。進得許多閑門破戶，猶是死水藏龍。傾湫倒岳一句作麼生道？巨靈擡手無多子，分破華山千萬重。下座。
上堂云：覺即了，不施功，麗天杲日印長空。凈五眼，得五力，帀地清風有何極？途中受用底，似虎靠山；世諦流布底，如蛾投焰。且道放行為人好？把住為人好？橫按鏌鎁全正令，太平寰宇斬癡頑。下座。
上堂云：化育之本，物我同途；祖佛之源，古今不易。靈然獨露，透聲色無遺；廓爾見前，拘動寂不得。坐卻意見，截卻語言，根塵中不隔絲毫，聲色外去來無際。恁麼透得古今生死，頭出頭沒，悉皆坐斷；茍或未然，有寒暑兮促君壽，有鬼神兮妒君福。下座。
上堂云：法界不容身，佛眼覷不見；圣智離言說，海口莫能宣。直截當陽，已成階級；轉身吐氣，轉見周遮。明明無覆藏，明明絕點翳，寬若太虛，清如古鏡，若以眼見，文殊橫身；若以耳聞，觀音彰用；若以心知，普賢當堂。且道毘盧遮那在什麼處？眨上眉毛。下座。
上堂云：一毫穿眾穴，大地沒遮欄；徧界不曾藏，古今無向背。剎剎爾，塵塵爾，句句爾，念念爾。還明得麼？若明得去，不費纖毫力，直入解脫門。絕承當一句作麼生道？喝一喝，下座。
上堂云：機輪未轉，大地黑漫漫；古鏡當軒，沙界凈躶躶。坐卻意根，無動轉處；塞卻咽喉，無吐氣處。卻是個真實底人，提得即天上人間，撥著便冰消瓦解。正當命脉上如何點？八月秋，何處熱？下座。
上堂云：一即一切，實際理地；一切即一，本來無物。拈起也，吒吒沙沙；放下也，綿綿密密。三界長時獨露，十方無處容身，孤峰頂上倒行，十字街頭橫臥。目視云霄則且致，魚行酒肆一句作麼生道？放憨作麼！下座。
改昭覺寺為崇寧，勑黃到，開堂，師拈勑黃示眾云：帀地普天，皆承恩力；九州四海，悉稟威靈。百千法門中殊特法門，無量妙義中真實勝義，如今從天降下，不在眼目定動，唇吻合開，驗在目前，一時薦取。宣勑罷，指法座云：大眾！這一條路，千圣共知，徐行踏斷流水聲，縱觀寫出飛禽跡。且道如何進步？要提無相毘盧印，須向千峰頂上行。
陞座，拈香示眾云：光吞萬象，氣絕諸塵。始從撥草瞻風，以至入鄽垂手，等閑不欲全彰，切恐驚群動眾。今日拈來，奉為今上皇帝祝嚴圣壽。次拈香云：奉為判府尚書諸衙勳貴。次拈香云：十年淮甸，受盡辛勤，一道清虛，親蒙印可，不敢孤負，奉為五祖老師以酬法乳。
正法和尚白槌，師乃云：駕千鈞弩，一擊便行，射透鐵圍，不容擬議。一言之下，煞活全彰；寸機之中，包括群象。直須當頭點破，可以千眼頓開；更若四顧躊躇，便見撈天摸地。有構得底，出眾相見。
僧問：三通鼓罷，四眾臨筵，學人上來，請師說法。
師云：天晴日出。
進云：莫只這是？為復別有？
師云：且只了一頭。
進云：兩頭時如何？
師云：看儞承當不得。
問：百華競秀，妙德家風；一亘晴空，普賢境界。去此二途，請師指示。
師云：石笋抽條長一丈。
進云：莫便是和尚為人處也無？
師云：這邊那兩頭垂。
進云：請師拈出。
師云：猶自不知。
進云：恁麼則騎牛穿市過。
師云：終是謷訛。
問：有一語，全規矩。今日開堂，有何祥瑞？
師云：乾坤廓落無邊際，杲日當空宇宙明。
進云：一點水墨，兩處成龍去也。
師云：說什麼兩處？
僧問：語默涉離微，如何通不犯？
師云：天知地知。
進云：恁麼則驗在目前去也。
師云：儞見什麼？
進云：日月光天德，山河壯帝居。
師云：卻較些子。乃云：全機大用，觸處見成，溢目清光，貫通今古，一塵含法界，一念徧十方，盡大地是真實人，總剎海為大解脫，只在當人略回光相，自著眼看，可以克證無生，頓超方便。是故諸佛出世，為一大事因緣，祖師西來，亦不出見性成佛。只如今日奉皇帝勑，建大伽藍，賜額度僧，祝嚴圣壽，一場佛事耀古騰今，判府旌旆光臨，群賢車蓋畢集，四眾瞻仰，萬姓歌謠，為國開堂，舉揚宗教。山僧不敢囊藏被蓋，其有諸佛說不盡底，祖師提不起處，對眾八字打開去也。遂舉拂子云：大眾還見麼？擊禪床云：還聞麼？見處透脫，聞處精明，一念返本還源，即具頂門三眼，萬里更無纖翳，千圣齊立下風，坐斷報化佛頭，直得壁立千仞，且道是什麼人境界？鵰弓已掛狼煙息，萬里歌謠賀太平。下座。
上堂云：通身是眼見不及，通身是耳聞不徹，通身是口說不著，通身是心監不出。直饒盡大地明得，無絲毫透漏，猶在半途。據令全提，且道如何展演？域中日月縱橫掛，一亘晴空萬古春。下座。
上堂云：當陽有路，祖佛共知；覿面相呈，見聞不隔。萬象不能藏覆，千圣無以等階，活鱍鱍，絕承當，凈躶躶，無回互。直饒棒如雨點，喝似奔雷，猶未動著向上關捩在。如何是向上關捩？瞎卻諸圣眼，瘂卻山僧口，日午打三更，面南看北斗。下座。
聞五祖訃，上堂云：大庾嶺頭，笑卻成哭；崇寧門下，哭卻成笑。何故？吃泉水，貴地脉，且要正眼流通，宗風不墜。所謂無常生死法，與我不相干，若能如是見，不用哭蒼天。既不用哭蒼天，如何通信？請大眾拈香，兩彩一賽。下座。
上堂云：般若流運，四象遷移；正眼密弘，一陽來復。昆蟲動植悉稟此恩，履地奉天咸知慶賀。且道無陰陽地上還有這個消息也無？日南長至，晷運推移。錯！下座。
上堂云：大人具大見，大智得大用，胸中懷六合，袖掛金鎚，高提祖印據寰中，萬里孤光長溢目，直得清風帀地，雨灑長空，截斷兩頭，歸家穩坐。所以道：映眼時，若千日，萬象不能逃影質。凡夫只是未曾觀，何得自輕而退屈？只如盡華藏世界海，窮虛空邊際，都盧是個金剛眼，且作麼生觀？采石渡頭風浪靜，三三兩兩釣魚船。下座。
上堂，僧問：一大藏教，那個是頭？
師云：如是我聞。
進云：此是阿難底，如何是和尚底？
師云：山僧用得甚快。乃云：一言道合，隨處皆真；一句無私，全彰寶印。問得也善，不問甚奇，烜赫光明，本無向背。所以道：無邊剎海，自他不隔於毫端；十世古今，始終不移於當念。不隔處，總十方為真境；不移處，貫十世於目前。凈躶躶，脫塵情，赤灑灑，無蓋覆，直得千圣同躔，萬機頓赴。還會麼？竿頭絲線從君弄，不犯清波意自殊。下座。
上堂，僧問：如何是教外別傳一句？
師云：問取燈籠。
進云：謝師答話。
師云：自領出去。
進云：卻是禪外別傳也。
師云：三千里外過崖州。
問：學人不恁麼時如何？
師云：莫亂統。
進云：趙州庭前柏，崇寧庭前楠，是同是別？
師云：莫眼華。
進云：一種沒弦琴，惟師彈得妙。
師云：山僧亦不承當。乃云：在天成象，在地成形，日月為照臨，四時作寒暑，居谷盈谷，處坑滿坑，有情則動轉施為，無情則森羅顯煥。如今在山僧拄杖頭上，指山山崩，指海海竭，點鐵成金，點金成鐵，攪長河為酥酪，化酥酪為長河。見諸人不會，變作無邊身菩薩，十方六趣悉皆普現去也。還見麼？鴛鴦綉出從君看，不把金針度與人。以拄杖擊禪床，下座。
上堂，僧問：如何是正主？
師云：萬派皆歸海，千山必仰宗。
進云：見成公案去也。
師云：腳下黑如漆。
進云：莫謾學人好。
師云：具行腳眼未？
僧云：和尚道什麼？
師云：墮坑落塹。乃云：智光洞照十方，萬有全歸一念。寬闊非外，寂寥非內。鬧市天子，百草頭老僧，物物頭頭全身，塵塵剎剎大用。不落己見外緣一句作麼生道？禹力不到處，河聲流向西。下座。
上堂，僧問：入門一句作麼生道？
師云：引得一個上鉤來。
進云：爭奈吞卻萬象。
師云：無孔鐵槌。
進云：學人今日失利。
師云：三點兩點愁殺人。乃云：覿面見得，在圣猶虧；才涉關津，白云萬里。諦實處不思議，綿密處同真際。把斷世界無絲毫透漏，脫灑一句作麼生道？萬仞峰頭獨足行。下座。
上堂：孤迥峭巍巍，始終活鱍鱍。喚作禪道祖佛，眼中著屑；不喚作禪道祖佛，掘地覓天。還有得入者麼？從他千古萬古黑漫漫，填溝塞壑無人會。下座。
上堂云：點即不到，一大藏教錦上鋪華；到即不點，祖師西來金聲玉振。且道祖意教意，是同是別？碧潭云外不相關。下座。
上堂云：三轉法輪於大千，其輪本來常清凈，一切諸佛皆恁麼轉。若向下去，三乘五性，頓漸偏圓；若向上去，不唯覓下口處不得，臨濟、德山目瞪口呿。且道不落上下又作麼生？誰是出頭人？下座。
上堂云，僧云：直待金星現，燒然始到頭。學人金星在手時如何？
師云：點。
進云：恁麼則不到頭也。
師云：亂走衲僧。
進云：爭奈金星何？
師云：蹉過了也。
僧問：祖師也恁麼道，天下老和尚也恁麼道，未審崇寧作麼生道？
師云：山僧不恁麼道。
進云：撞著磕著去也。
師云：撞著個什麼？
進云：禪客相逢只彈指。
師云：兩頭三面。
進云：殺活臨時。
師云：腳頭腳底。
師云：入荒田不揀，三千里外黑漫漫；牛頭沒，馬頭回，百億萬劫沒交涉；拈一放一，節外生枝；舉古舉今，無風起浪。山僧今日一時坐斷，且道還有為人處也無？千峰勢到岳邊止，萬派聲歸海上消。下座。