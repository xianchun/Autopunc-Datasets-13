陸樹聲贊曰：
稽首智覺稱大雄，靈根卓穎超神童。
諸佛海藏固無極，法華經藏猶難窮，
師當能言義已竟，誦感群羊時跪聽。
長為監守靡國儲，捐生贖生奚憚誅？
臨市悅豫如登假，人主感悟釋其械，
不獨刑逃世并逃，放生猶覺度生高。
如來所有一切法，維師一身為總括，
彌陀為塔愿無疆，一一塔放無量光，
佐彼慈尊白玉相，能令堪忍知西向。
師於別峰稱佛名，螺貝天樂空中生。
宗鏡開函照異域，高麗王者遙屬目，
金線伽黎紫晶珠，黃金澡瓶執贄殊。
異國冥都兩傾注，十方皈敬想如是。
馮夢禎贊曰：夫神之於形也，猶春在花枝，春殘則花謝，神往則形徂。劇
利漢聞言不信，顧此蠢然者，爾反有一段入處，豈不可怪？轉下看去，鸚鵡證果，蚯蚓談經，物愈微，神通愈顯。夫此猶屬有知，未為奇特，至于頑石點頭，大駭人矣！從是諦觀那說法的，果是壽禪師麼？這聽法的，還是羊麼？咦！上林春色早，花鳥總宜人。
師年十六為儒生，時吳越文穆王元懽鎮杭州，師獻齊天賦，眾推間世之才，咸欲官之。
黃汝亨贊曰：為依佛耶？自獻金門；為宗儒耶？誰名沙門？賦心賦神，東踴西升，吳越之師，清泰之君。齊天中天之壽，壽無量而無名，名可求兮。彌勒入補處以稱尊，惟儒與佛不隔一塵。
師嘗為余杭庫吏，後遷華亭鎮將，督納軍需，屢以庫錢買魚蝦等物放之，事發，坐死，領赴市曹。
虞淳貞曰：物我同體兮，何放生而罹死？謂非同體兮，何入死而出生？王法佛法即異而成，至人無己，惟慈是膺。蓋視蠛蠓猶大覺，臨藁街如化城。
宋旭贊曰：
慷慨臨刑思灑然，不妨多費放生錢。
君王感宥重加敬，遂得傳燈繼祖筵。
吳越王游於江上，夢老人引魚蝦數萬至，云：此皆稅務官所放者，愿王免其辠昶。王寤而使人探之。
師臨死地，面無戚容，典刑者怪而詰之，師曰：吾於庫錢，毫無私用，為贖生命耳，今死當徑生西方極樂上品，又何戚焉？探者覆命，王釋之。
蘇子瞻志林云：禪師應以市曹得度，故菩薩乃現市曹以度之。學出死入生法，得向死地走一遭，抵三千年修行。余自竄逐海上，去死地稍近，心頗憂之，愿學永明壽師放生以證阿羅漢果，敬以亡母蜀郡太君程氏遺留簪珥，盡買放生，以薦父母冥福。
師兒時即以出家為念，父母不聽，遂斷葷，刺心血，濡毫寫經，終期副愿。至年三十，吳越王知師慕道，乃從其志，放令出家。舍妻孥，投龍冊寺翠巖禪師削染登戒。執勞供眾，都忘身宰，衣不繒纊，食無重味，野蔬布襦，以遣朝夕。
潘之恒贊曰：嘗觀世智辯聰之士，有欲割塵俗，而白首無能者；有辭親出家，耽染世緣，而黑業日深者。若師金門獻賦，嘗推間世之才；華亭備軍，早擅脫穎之秀。當強仕之年，卒斷煩惱之發，為靈山法臣，而化敷異境。嗚呼！師真人杰也哉！
師嘗習靜於天臺智者巖，跏趺不起者九旬，有鳥似斥鷃，巢衣中育雛，定起乃去。
金學曾曰：壽師在天臺斥鷃巢衣一事，此圣師定中不思議境界，與如來鵲巢其頂相似，非機忘議盡，心同木石者，未易臻此。即如鴿就如來影中，頓無驚怖，豈莊生沙鷗之喻耶？余未達其境，不能贊一詞，惟不能贊一詞，然後見禪定不可思議之妙也。具眼者以為何如？
師從定起，尋往天臺山德韶國師執弟子禮，北面師事之。時國師眼目天人，一見而深器焉，密授心印，仍謂師曰：汝與元帥有緣，他日當大興佛事，惜吾不及見耳！
朗士吳之鯨贊曰：
法王闡法，亦資法力，如空鼓風，若助之翼。
韶師示讖，法緣夙植，靈鷲宗風，南屏主席。
竹祖桐孫，世食其德，大劫不壞，緣緣空寂。
薪盡火傳，請問慧月。
師於國清中夜旋繞，見普賢所執蓮花忽然在手，因思宿有二愿，進退未決，遂登智者禪院，作二紙鬮：一曰一心禪定、一曰萬善生凈土，冥心禱曰：於此二途，功易成者，須七拈著。信手拈之，乃至七度，一無間隔，由是一意專修凈業。
比丘洪恩贊曰：心欲生天，夢想輕舉；心存佛國，圣境冥現。夢矢穢者得財，夢棺器者得位，此處世出世念慮正倒之有徵也。方師行道，感斯瑞應。夫普賢為萬行之師，蓮花表一乘之法，豈師之功階真凈，果證妙圓之先眹者歟？
師一生隨處常建法華懺堂，莊嚴凈土，晝夜六時普為法界眾生代修法華懺。後於國清寺結壇修禮，夜見神人持戟而入，師呵之曰：何得擅入？
對曰：久積凈業，方到此中。
鄭之惠贊曰：
師懺眾生，誰為師懺？漫漫長夜，千古不旦。
虞公開士，鋟我儀范，舉似介公，壑公攸相。
九原可作，玄珠有粲，巍巍華臺，悠悠法藏。
恍惚見之，手蓮牙象。
師嘗振錫金華天柱峰，誦法華經三載。一夜，禪定中見觀音乘空而來，以甘露灌其口，從此遂發無礙辯才，下筆盈卷。
江鏷贊曰：若云有法難修，試做三年之攻苦；若云有修難證，試參一滴之甘涼。斥鷃成巢，現師定體，三年一日也；雉兒立化，現師慧體，一滴千江也。夫是之謂妙法。
周廣順二年，師說法於明州雪竇山，學者輻輳。師上堂云：雪竇這，迅瀑千尋，不停纖粟；奇巖萬仞，無立足處。汝等諸人向甚麼處進步？
時有僧問：雪竇一逕，如何履踐？
師云：步步寒花結，言言徹底冰。
元美王世貞云：天竺古先生說法四十九年，至竟無一法可說。未覺則萬語不為多，覺則一字不為少。嗚呼！是何壽老之言之多也？夫亦為學人地也。當四十九年說法，一法而諸經異名，諸學人者尋名而狥之，則益遠矣！
建隆元年，大檀越吳越國錢忠懿王弘俶見靈隱傾廢，請師復興，重刱殿宇，前後計一千三百余間，及四面圍廊，自三門遶至方丈，左右相通。禪師實為靈隱中興之祖。
比丘袾宏贊曰：鷲嶺頻伽音，冷泉功德水，彌陀也自飛來，數朵青蓮擁翠，感動惡發王高占善權位。登樓滄海日懸，說法巫山雨霈，至今直指不欹斜，一鏡兩湖無向背。
條，目曰永明道蹟，仍繪其像并錄古今名賢偈贊，用梓流通，使同信向，因知無相之跡，不越是相，有所悟入耳。復合掌稽首，贅以偈曰：
善哉導師！乘宿愿輪，示羈襁褓，投地悟親。
妙蓮華王，信解實鮮，師當齓髫，誦不釋卷。
相彼群羊，蠢蠢異生，亦感慈化，馴跪而聽。
長督軍儲，兼徵稅務，屢緣放生，漸傾其庫。
形臨市曹，心獨逍遙，王慨宥之，世以是逃。
天柱入定，九旬為際，斥鷃巢衣，國師深器。
擇法藏鬮，萬善同修，蓮花冥授，神人夜投。
復遯金華，坐忘道樹，大士乘通，灌以甘露。
自是咸稱，香象義龍，群魔褫魄，七眾追從。
雪竇千尋，危湍萬仞，一喝之余，夢孰不醒？
鷲嶺既荒，猿洞僅存，六環才振，百廢具興。
慧日宏開，五山首寺，浩劫永明，圣皇所賜。
師子為座，宗鏡飛光，無法不攝，靡心弗降。
夜遶別峰，不遑寧息，螺貝佛聲，互聞國邑。
經彼崇臺，日演三車，虎應獲記，天為散花。
彌陀定光，一佛兩佛，怪汝長耳，嫌師饒舌。
風靡異域，遣使來歸，繼之問道，霧擁云驅。
建大法幢，功超萬鏃，遠障狂瀾，永寧越國。
恒以凈業，攝念往生，撫期坐逝，仙樂來迎。
靈蛻既焚，香薪亦熾，現設利羅，遍身鱗砌。
杳杳重泉，夫誰知音？炎魔羅主，睹影歸心。
雉塔標奇，鸞坡流譽，一月千江，無來無去。
偶逢金骨，迎返湖濱，正猶窮子，歸依所親。
剎剎塵塵，在在處處，愿此流通，寸如是。
放生贖命，止殺興哀，斷燒煮之殃，釋籠罩之縶，續壽量之海，成慧命之因，遂得水陸全形，息陷網吞鉤之苦；飛沈任性，脫焚林竭澤之憂；免使穴罷新胎，巢無舊卵，脂消鼎鑊，肉碎刀砧。
昔有禪師鄧隱峰，未出家時，曾射一猿子墮地而終，須臾猿母亦隨而死，因剖腹開視，腸寸寸斷，遂舍其射業，因此出家。
是知人形獸質，受報千差，愛結情根，其類一等。命既無於大小，罪豈隔於賢愚？誤傷誤殺，尚答余殃；故作故為，寧逃業迹？或受一日戒，或持八關齋，或不噉有情，或永斷葷血，不值三災之地，能昇六欲之天，既為長壽之緣，又積大慈之種。
