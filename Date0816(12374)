自河圖、雒書並出而垂文字之訓，古之聖賢必左圖右書。葢觀玩之學，書之講論者淺，圖之悟入者深也。余讀劉向之書，乃知古人著述，圖居其半。自漢以後，文字漸盛，而圖象之學杳然無聞。至若山川之形勢，有言語所不能狀者，非圖以繪之，其何以使披覽者一見會心哉？况名山大川，散布人寰，若五岳、十大洞天，俱在衣冠都會之地、舟車奔湊之區。其林泉丘壑之美，著于有聞，葢地勢使然。至于鷄足，邈處滇雲，雖為佛祖示化之地，而去中原絕遠，又附版圖最後，天下想聞之而恨不覩其勝。雖逸世高蹈之士、希靈慕道之人，亦遠阻河山，憚于䟦陟。而身至其地，幽探遐討者鮮矣。山之高，自麓至巔九千四百丈，周圍四百里。前列三峯，後拖一嶺，宛然鷄足之形。其中分見之山四十有奇，峯十有三，崖壁三十有四，洞四十有五、溪泉一百餘所。至於岡、嶺、壑、澗、林、谷、峽、石，有不可勝數者。雖山中深隱積修之士，未易徧覽，而况士大夫來遊者暫至倐還，旬日而罷，又安能周知其勝，使山無遯奇哉？此所以作也。遊山者自蒼波山麓拈花寺，過辭佛臺三里，循山徑卥北轉至白石崖，順岡南下二里為金母山，山下即雪陰橋，橋之卥為河子孔。過橋卥北行一里，至接待寺，寺後上坡為九蓮寺。過石鐘澗、華津橋，到報恩寺，後有雲溪菴。繇葫蘆澗過石梁橋，至大士閣。循解脫坡北上，至觀瀑亭，西對玉龍瀑，飛流千尺，為一山勝觀。自此直上為牟尼菴，東轉稍下為石鐘寺，寺前鉢盂山，下為鉢盂菴。菴左折過溪為龍泉菴，左又有五華、無我二菴。自此下坡為悉檀寺，寺前即大龍潭。南下過伏龍橋，東行三里至文筆山，為塔院。內有尊勝塔，後為振衣岡，俯視靈山一會坊及土主廟，不啻千仞。繇文筆山西折北上，至集賢山下，有古雪齋。左為片雲居，即余與諸道友修志處。繇片雲居卥過滿月山，至天池山下，為白雲居。右為毘沙精舎，卥即鉢龍室，前為綠淨山房。由南下坡，東轉為斷際處。從後卥折，為圓淨、法界二菴。過倚杖溪、逍遙橋，為大乘、大士、大智、淨覺、極樂、寶蓮諸菴。此後有幻住菴、蘭陀寺，稍前為圓通寺，右即竺寺。北轉為龍華寺、卿雲菴，西有萬壽菴。卥北上為大覺寺，寺正對息陰軒。右轉，過溪為千佛寺、觀音寺，法華、靈源二菴。上坡，過響雪橋為寂光寺。西轉為水月菴、積行菴，更西為首傳寺。過九溪橋為燃燈寺。轉西北上，即明歌坪勝峯寺。寺左隔澗有白雲寺、補處菴。少上過慧燈菴，左為彌勒院。再上三里即迦葉殿，殿左為羅漢壁，有楊黼洞，即楊真人修真處。東有卥來、碧雲二寺及靜室四十九處。由羅李二先生坊上，為仰高亭。再上，為真武洞，傍有真武閣。又上，為兜率菴。二里，至銅瓦殿。左有袈裟石。殿後上猢猻梯，為大悲閣。過三天門，即四觀峯頂矣。頂有羅城，城內有金殿，後有佛殿，最後為天一閣。峯頂望西域雪山，瑩白如銀；卥望點蒼，近若咫尺；俯瞰洱海，一衣帶水耳。峯卥北二里為大觀閣，下至文殊崖，文殊閣舊址存焉。西為捨身崖，更卥為束身峽，有仙奕石、虎跳澗。過此為禮佛臺。更卥為玄關洞、妙高臺。又東轉，一里至曹溪水，又二里八功德水。從此東南二里即華首門。門前有雙塔，旁有金鷄泉。至此，仍由銅瓦殿下，至迦葉殿、勝峯寺。由勝峯寺正南直下，為隆祥寺，妙覺、慧靈、天竺、無住、凌霄諸菴，法明、祝國二寺。至雲海菴、毘盧閣，達華嚴寺、萬松菴，直至傳衣寺。寺左有菩提塲、雷音寺，般若、淨雲、圓通、彌陀、曇花等菴。稍左箐中，又有慈雲、開化二菴。由勝峯東轉，為檀林、獅子林。檀林靜室十四所，獅子林靜室四十二所，是為棲玄最勝之處。更東為九重崖，靜室亦一十五所。由勝峯寺卥折七里，為放光寺。更卥，過曇花箐五里，即金華菴。又五里為大聖寺，又一里為龍翔、廣恩二寺。又卥十五里為懷恩寺。山後又有華藏洞、小石洞，上、下石潭及慈聖寺。大約山踞三州之勝，峯秀數郡之間。大寺八，小寺三十有四，菴院六十有五，靜室一百七十餘所。其間幽洞危崖，奇峯怪石，曲澗清泉，不可名數。使此山在通邑大都、三吳兩浙，一丘一壑其入名人韻士之品題者，不知何限！而乃僻處滇南，介在蠻服，文人墨客過者甚稀，遂冺冺無聞。余以纂修山志，僑寓半載，與眼藏、仙陀、把茅、中也、德音諸道友，攀危陟險，伐山窺穴。雖樵牧絕跡之巔，猿猱步之處，無不窮討冥搜，把筆紀勝。從此鷄山勝跡，幾無遯隱。雖然四鎮五岳假封號以稱雄，福地洞天藉撰述以自顯，鷄山獨以荒遠見屏，豈山之罪哉？自一出，海內名賢臥遊是賴；鷄山始出，而與名山大川爭勝千古。山水遇合，固亦自有因緣哉！緣合則方壺、員嶠、岱輿，遠隔弱水三十萬里，可以蹻車飛空而到；緣未合則蓬萊、瀛洲、方丈，近對會稽，雖驅石填海，終弗可逢也。為是圖成，復系以記，後之君子以覽觀焉。
野史氏曰：飲光為釋迦大弟子傳衣人，定實在鷄山。宗燈不息，葢始於此山。以尊者名故，考訂冝詳也。因首及之。
摩訶迦葉尊者，摩伽陀國人也。姓波羅門，其父號飲澤，母號香志。始生，質美茂，其體金色而炤甚遠。相者曰：是子夙德清勝，法當出家。父母憂之，乃相與謀曰：必美婦可縻其心。稍長，苦為擇娶；而尊者不得已，乃紿之曰：非得女金色如我，不可為偶。父母乃以婆羅門計，鑄金人輦行其國。囙觀者求之，果得金色女如迦葉者，遂以室之。先是，毘婆尸佛滅度後，眾以其舎利建塔，塔之像，其面金色缺壞。是時迦葉方為煅金師，會有貧女持一金錢求冶為薄，欲往補之。迦葉聞且樂為。補已，囙相與願世世為無夫婦。以是報，九十一刼體皆金色。後生梵天，天之壽盡，乃出此婆羅門富家。及是夫婦而其體復肰，故初名迦葉波，此曰飲光，葢取其色之義也。肰皆清淨，雖偶，未嘗有男女意，終亦懇求出家。其父母從之，即為沙門。入山以杜多行自修，令空中有告者曰：佛已出世，請往師之。尊者即趨于竹林精舎，勤敬如來。乃分座命之坐。而大眾皆驚，謂其何以與此？如來知之，乃說其夙緣，以斷群疑。尋為之說法，而尊者即座成道。肰其積修勝德而智慧高遠，故如來嘗曰：我今所有大慈大悲、四禪三昧、無量功德以自莊嚴，而迦葉比丘亦復如是。一朝乃以正法付之，囑其相傳，無令斷絕。復授金縷袈裟，命之轉付彌勒。及如來般大湼槃，而尊者方在耆闍崛山。是時地震，光明炤耀，即以天眼知之，乃謂眾曰：佛湼槃矣。嗟乎！正法眼滅，世間虛空。與其徒眾即趋于拘尸那城。既至乎雙樹之間，而如來已化，內于金棺。尊者大慟，遂感如來足出於棺，以慰其哀慕。尋致栴檀白㲲，以資其闍維。既而尊者謂︰金剛舎利，冝與人天，為其福力。吾等比丘，當務結集，以惠來世，為其大明。即以神通自昇須彌之頂，而說偈曰︰如來弟子且莫湼槃得神通者當赴結集遂擊金鐘，其偈因鐘聲而普聞，故五百應真皆會於畢鉢羅岩。惟阿難以漏未盡，不得即預。宿戶外，終夕思之，及曉乃得正證。遂以之叩戶相告，尊者曰：若肰，汝可以神通自戶鑰中入。阿難如其言而至。是時僉議三藏者冝何為先？尊者曰：冝先修多羅。因謂諸聖曰：此阿難比丘，總持第一，而常侍如來，其所聞法，如水傳器，無有遺餘，冝命以集修多羅藏。次命優波離以集毘尼藏，復命阿難集阿毘曇達摩藏。已而尊者即入願智三昧，觀其所集，果無謬者。肰尊者處世方四十五年，終以結集既畢，而說法度人亦無量矣。自念衰老，冝入定於鷄足山以待彌勒。故命阿難曰：昔如來將般湼槃，預以正法眼付囑於我。我將隠矣，此復付汝。汝善傳持，無使斷絕。乃說偈曰︰法法本來法無法無非法何於一法中有法有非法阿難於是作禮奉命。復念，如來舎利皆在諸天，欲往辭之。遽凌虛遍至塔廟，禮已而還。復以夙約必別阿闍世王，及至其門，會王方寢，因謂閽者曰：摩訶迦葉將入定於鷄足山，故來相別。王起奏之。遂以周孝王之世，窅肰入其山，席艸而坐，自念：今我被糞掃服，持佛僧伽黎，必經五十七俱胝，六十百千歲，至於彌勒出世，終不致壞。乃語山曰：若阿闍王與阿難偕來，汝當為開，已復合。於是寂肰乃入滅盡定，時也大地為之動。而阿闍世王亦夢其殿梁忽折，及覺，而司門者果以尊者之語奏。王聞泣下，為之歎息。即詣竹林精舎，拜阿難，命之同往。逮至鷄足山，而其山闢，尊者定體儼肰在其間。王且哀且禮，命取香薪欲為焚之。阿難謂王曰：未可燔也。此大迦葉方以禪定持身，而俟彌勒下生，授佛僧伽黎，乃般湼槃。王聞此而敬之益勤。及至與阿難引厺，而其山合如故。
鷄足摩訶迦葉尊者，摩伽陀國人也。因世尊在靈山會上，有六梵天王以金色波羅花獻佛，請佛說法。世尊登座，拈花示眾。是時，百億人天皆黙肰，唯迦葉尊者破顏微笑。世尊曰：吾有正法眼藏，湼槃妙心，實相無相，微妙法門，不立文字，教外別傳，付囑摩訶迦葉。世尊至多子塔前，命摩訶迦葉分座令坐，以僧伽黎圍之，遂告曰：吾以正法眼藏，密付於汝。汝當護持，傳付將來。一日因阿難問曰：師兄，世尊傳金襴袈裟外，別傳箇甚麼？迦葉召阿難，阿難應諾。迦葉曰：倒門前剎竿著。既付法與阿難，尊者復以夙約，必別於阿闍世王，入鷄足山席艸而坐。自念：今我被糞掃服，持佛僧伽黎，必經五十七俱胝，六十百千年，至彌勒出世，終不致壞。。
按：傳燈錄及佛祖綱目諸經書所載摩訶迦葉事，皆與此同，故不重錄。
迦葉承佛旨，任持正法，結集既盡，至第二十年，將入定滅，乃往鷄足山。山隂而上，盤曲取路，至西南岡上。山險阻，崕逕磐礴，乃以錫杖叩剖之，如割山徑。既開，逐路而盤紆曲折，迴互針通，至于山頂。東北面出。既入山之中，奉佛袈裟而立。以願力故，三覆斂。故今此山三隆起。
鷄足山大頂普光殿脚，有石門千仞，人跡罕至。藏經云：平陽僧法顯入西竺求經，踰葱嶺而南。將至鷄足山，路遇老人，龐睂偉貌，顯不悟其為神人。頃有一沙彌至，顯始問︰耆老為誰？荅曰︰大迦葉也。顯始知即是尊者顯靈，乃追至迦葉門，為大石所橫，不得入，遂流涕而去。
從貝多樹南行三里，到一山，名鷄足，大迦葉今在此山中。劈山下入，入處不容人。下入極遠，有旁孔，迦葉全身在此中住。孔外有迦葉洗手土，彼方人若頭痛者，以此土塗之即差。此山中，故有諸羅漢住。彼方諸國道人，年年往供養。心濃至者，夜即有羅漢來共言論。釋其疑已，忽肰不見。此山木荗盛，又多獅子、虎、狼，不可妄行。
三代之時，滇中原屬西域之地，為阿育王所封。攷之佛典、野史，點蒼即靈鷲。則此鷄山為迦葉尊者入定之處無疑矣。緣鷄足山至漢以後，始通中國。而中原人覩佛書，哆大多荒唐語，遂以佛為非復人世所有。故親覩鷄山華首石門，而反疑尊者未必在此。葢不知鷄山當周時，原在天竺幅員之內，具此山前後數百里之間。諸佛菩薩靈蹟顯著者甚多，其為佛地可知。其辨論具，覽者冝細詳焉。
野史氏曰：九州分野，懸象于天。豐歉災祥，於是徵焉。謹則獲吉，怠則貽凶。人事與天行相召，烏可忽也？志星野。
分野在天屬井鬼，入參七度。
次鶉首末位。
麗中台上位北斗開陽一星。
太白主益州，又北斗第二星主益州。
參伐流為益州。
明堂為益州。
鷄足於大理十之一，於滇則百之一也。何問乎星野？肰其間有人事焉。一人之身，修悖之感，上通于天；德星之聚，關乎兩家。久旱飛霜，係于一人。况五百里之大，其人事之叅䥘，不知幾何？休咎既異則有災祲，有災祲則有徵應，有徵應則愈宜謹修悖矣。况天文家言星氣，在朝象官，在人象事，在野象物。鷄山在野，獨無可象乎？此固儒者所冝求詳也。今考之前史，併通志等書，辨論紛紛。詳究其說，則鷄山分野，原屬井鬼。祲祥之占，循是考驗，或可以無謬矣。
按：范少伯、鬼谷子、張子房、諸葛孔明皆云，參觜益州，益州入參七度，越嶲入觜三度。繇此言之，則益州于辰為申，於星為觜參，於次為實沈，于分為晉。及考漢。地志曰：東井、輿鬼，秦之分野。其界自弘農，故關以西至張掖、酒泉，又西南牂牁，越嶲、益州皆冝屬焉。皇甫謐帝王世紀：自井十六度至柳八，曰鶉首之次，為秦之分野。蔡邕：起井十度為鶉首，起畢六度為實沈。李淳風以畢至井為實沈之分野，屬益州。僧一行以東井、輿鬼為鶉首，其野自漢三輔、北地、上郡，盡西南彛越嶲、益州郡。繇此言之，則益州於辰為未，于星為井鬼，于次為鶉首，於分為秦。夫一益州也，或言其星為觜參，或言為井鬼；或言其次為實沈，或言為鶉首。此無他，益之於秦，地相近也；參伐、井鬼，宿相近也；實沈、鶉首，次相近也；申與未，辰相近也。一行獨究之說曰：懸象在天，其本在地；星之與土，以精氣相屬，而不係於方隅。其占測以河山為界，而不主於州國。古今言分野者，莫精于此矣。蘇伯衡之說又曰：分野指列宿所屬之星土，古書已亡。列辰紀天運日躔之度舎，曆家取證。囙度舎所止而妖祥見焉，則所屬之地亦可徵矣。觀此，則分野不可以方隅測；而星主精氣相屬之說，古書無存，惟靜極通達者識之。彼以揣摩臆度言星氣者，無怪乎往往乖互也。雲南幅員最廣，其在西而北者，皆屬井鬼；其在東而南者，皆屬觜參。鷄足一山，實界滇之西北，占驗之家，其能舎井鬼而他適乎？
野史氏曰：地理之說，形勢尚矣。先王疆理九州，間以山川，寧止辨土宜等賦貢已哉？控帶險阻，變移風俗，厥旨深哉！鷄山雖僻一隅，連跨三州；舊介蠻彝，土俗悍魯。賴迦葉之力，殷重此山。佛法既興，人情化善。感通遙邈，山更以名。則崇巍之興觀匪細也。志形勢。
滇為梁州裔土，蜀之苑囿。
按：蜀初名梁州。漢武開拓滇地，漸置犍為、越嶲、牂牁諸郡，附梁州。以其地漸增益故，改梁州為益州。元封二年，乃置益州郡，即今大理是也。
鷄足山地屆三州，面左賓川，右鄧川，後北勝，而總屬大理府。大理即古所謂南詔也。彝人稱王為詔，稱朕為况，稱帝為信，稱兄曰容，稱弟曰鍾，稱其下曰昶。按滇初名六詔，至唐憲宗元和十八年，蒙氏以計滅五詔，都於葉榆。以其地在六詔之南，故名南詔，後改為大理國。考六詔之地，東西三千里，南北四千六百里。鷄足一山，葢處六詔之中。
鷄足山，上古之世原名青巔山，屬天竺國，為阿育王所封故地。南詔野史載：周天竺國阿育王有三子。王畜一神馬，三子爭之。王令放馬，得者與之。三子追至昆池東山得馬，即今之金馬山；長子繼至，知馬已為弟得，遂屯西山。時碧鳳在山，土人呼為碧鷄。至蒙氏封二神為景帝，今鷄足山土主神即景帝也。可見金馬、碧鷄之名，皆本於阿育王。則此山疆域舊為西域無疑矣。
山形雄㨿六詔，控引西番。前臨蒼洱，後帶金沙。連接三州，風和土美。南有畢鉢羅窟，北有石寶山，俱菩薩顯化道塲。又郡志載：蒼山中岩號雪山，世傳為佛苦行之地，草石皆有栴檀香氣。叢林梵剎，諸峯相望。葢舊在天竺幅員之內，為阿育王封域，故國有三千蘭若，今存者什一耳。且茲山三峯迴抱，萬水奔朝，洞穴幽奇，岩壁陡峻，實甲西南。且林阻谷奧，而從無蛇虎之患，其為佛地無疑。宋太祖按地圖，以玉斧畫大渡河以西，棄而不有。故宋人作洞天福地記，南中見遺；未得為通方之論矣。
鷄足山：東一百二十里至賓川州界，西一百二十里至鄧川州界，南八十里至賓川州界，北一百二十里至北勝州界。
野史氏曰：山祖崑崙，水源星宿，普散寰宇，起伏迴旋，變態不一。古今紀述，多以一二言形其竒勝，簡而文，精而辨。後之觀者，臥遊是賴矣。志山水。
鷄足山一名九曲巖，實居南徼，古屬西域。此名鷄足山，梵語云屈屈叱播陀。由漢、唐而附中國，至蒙古始入版圖。考傳法正宗及晉僧法顯傳、印土名山記、大唐西域記諸書，知為迦葉尊者入定處，故其山遂與五臺、蛾睂、普陀、九華並傳。即大明一統志亦載：洱海東北百里，有鷄足山。滇志載：賓川州西北七十里，有鷄足山，與郡志相符。葢此山發脉崑崙，即南支龍也。由西番雪山中出一脊，環麗江府西南。峯巒秀起，插日凌空。曲折南行，為鶴慶府西岡，劍川州東山。又南行二十餘里，層巒叠嶂，劃分兩支。一支自西南橫亘連岡，經浪穹後嶺，結為大理府之點蒼山。一支綿延迴折，繇東南行經南、北兩衙玉絲等塲。當洱海東北，或起或伏，東度三澗門，聳為青檀山；北度檀花箐，特起為鷄山頂峯。背抵西北，面向東南。自峯頂環觀山形，前分三岡，後拖一嶺，若前伸三爪，後支一距，宛然鷄足形也。後一支繇巔西北下四十餘里，至大石頭而止。前三支中列兩大溪，眾泉奔送。中支自頂巔下垂，繇銅佛殿、迦葉殿、慧燈菴至勝峯寺。自勝峯之右趺脉，又繇凌霄、圓覺兩菴之右下五里，為華嚴寺。又下三里，為萬松菴。又下二里，結傳衣寺。至此，地勢平曠，庵院凡十餘處。東西兩峯，宛然環拱。繇傳衣寺，下盡於接待寺。東支亦自頂分，經羅漢壁、獅子林、九重岩，直行迴捲而下，為西顧山。繇山南峙為塔院，乃下而盡，為報恩寺。西支亦自頂橫分，繇青檀山迴抱起伏三十餘里，為白石崖。又五六里，迴龍顧祖，乃結為拈花寺。前山三支，中支與東支，自巔至麓各三十里許；西支則四十餘里。皆蜿蜒起伏，錯綜環抱。磵樹幽曲，梵剎隱映。洵西南名勝也。
山以峯頂為中，前後四支環拱。自東至西二百四十里，南至北二百里，山麓週圍四百里。
考白古記一書，鷄足山，上古之世原名青巔山，洞名華陰洞。厥山左峯，名曰花石迴龍峯；今羅漢壁、獅子林、九重崖轉下至文筆山塔院者是也。右峯名曰青檀顧虎峯，即青檀山太極嶺；趺至白石崖仰止臺、至拈花寺者是也。中一峯名曰鐘靈啟聖峯，即絕頂；中嶺自迦葉殿、勝峯寺，趺過華嚴、傳衣，盡於接待寺者是也。迦毘羅國淨梵大王因其山形像鷄足，遂更名曰鷄足山，名其洞曰迦葉洞，後訛為華首門。阿育王時，勅長者明智、護月、李求善、張敬成等來，創迦葉、圓覺、龍華、石鐘等庵，即為名勝之始。考釋氏經典諸書，皆云：迦葉尊者持衣入定鷄足山。而世人賤近貴遠，妄謂西番別有鷄足，以便逞其荒唐奇怪之說，使人渺茫難稽。不知滇南在周時，版圖未入中國，原屬西域之地，為阿育王所封。且西方哈嘛僧，每年來朝鷄足者頗多；細詢之，皆云：自古相傳，此是迦葉守衣鷄足。使西方果有鷄足，又何為遠來朝禮？且崇禎辰，烏斯藏大寶法王亦遣其弟子來鷄足朝禮迦葉，則知此為迦葉入定之處無疑矣。按范石湖吳船錄：唐乾德二年，詔沙門三百人，入天竺求舎利及貝多葉書。有繼業三藏，姓王氏，耀州人，預遣中。至開寶九年，始歸寺。其分記西域行程有曰巍峯、曰鷄足山、曰優波掬多石室、曰王舎城、曰鷲峯、曰溫泉二十餘井、曰阿難半身舎利塔、曰畢鉢羅窟、曰阿難證果塔、曰輪王塔，又曰塔廟甚多。以今考通紀，考之吳船錄，証以梵書、法苑珠林，稽之畢鉢羅窟、鶴慶石寶，及阿育王遺跡。如酉陽雜俎之說，與范石湖皆異代同符。則此鷄足華首門即迦葉入定之處；而西番別無鷄足，不待辨而自明矣。
即鷄足中峯，今呼為四觀峯者是也。自明歌坪攀躋而上十里許，方至其巔。孤聳峭㧞，頂垂雲霞之表。遠近仰瞻，狀同天柱。
即鷄足左峯。考白古通，名此峯為花石迴龍峯，又名鷄足為花石山，即指此山也。葢此山繇東轉南，逶迤起伏三十餘里。東南一壁，陡削千仞，嶙峋環抱，即羅漢壁、獅子林、九重岩是也。山中名剎多建其下岩壁間。茅菴團標，不下百所，修靜之士居焉。其上有石鼓峯、點頭峯、道冠峯，滿月山、集賢山，重岩洞、鳳眼洞最為奇雋。
即鷄足右峯。自山頂西北而下十里許，至檀花箐。此山峻偉寛平，東北與絕頂相對，有象王峯、蓮花峯、古碑岩、飛鳳嶺、太極嶺。西南與蒼山相對，有木香坪、撒馬塲。
在華嚴寺熊羆岡上四五里許。尊嚴湧，如巨人端坐。正向羅漢壁，肖達磨面壁之狀。
自明歌坪垂岡而下，至然燈寺。長三里許，宛然象鼻也。
在放光寺後，直連絕頂，高十里許。此山懸岩峭壁，插漢橫空。奇樹危石，怒倒垂。層級重複，有若瓊樓。
自點頭峯垂下，旁出天池。還源禪師於其下建白雲居，遂隱居焉。
在寶蓮庵後。自仙鶴山垂巒右叠，有鳳毛儀彩之狀。擔當老人隱居其下。
在石鐘寺前，下有鉢盂庵。山形豐隆圓起，正當兩澗之間。周環觀之，宛然鉢盂當胸也。
在白草龍下。有泉出於馬頭之下，即名馬頭泉。
在文筆山之東南，沙址村山尾併南村山尾兩交處。有山正鎮水口，周圍半里。
在雙水澗之上。其山紫色，如靈芝結朶。
在拈花寺後。繇青檀山檀花箐自西而南，過金母山、白石崖，綿亘四、五十里。至此起圓峯，迴對天柱，山形如几案。
繇蒼波山之東北轉而西向，長二里許。為拈花寺對案，形如象蹲。
自蒼波山之西，繇辭佛臺過峽，斜拖一支，與蹲象山相對。
在華嚴寺下，萬松庵之後。亂松連雲，長三里許。人行其中者，希覯日月。
即南村後山，在白石庵下。勢如臥獅，俗呼為羅磨祖山。
即塔院山。以其在東，上又有塔，故名。
在悉檀寺後。此山從九重崖分脉，豐偉端好，形如滿月。
在石鐘寺後。山形橫展，勢如翔鶴。
在寂光寺後。山形聳秀，嘗有晴霞冠翼其巔。
即大覺寺後山。迴偃崇隆，形如覆雲。
在勝峯寺後。山形秀美，謂為一山靈氣之所鐘也。
在萂勒地之後，又名馬鞍山。其峯頭與馬鞍相似。
在傳衣寺後。其山勢如鳳翱翔而下。
在大士閣之後。形如象頭，鼻耳皆具。
俗名金老太山。在河子孔上，高四五里。嵯峨雄俊，正對絕頂。金母即聖母也，其下有聖母龍王廟。
在龍華寺之後。山勢崇湧，因前建有觀音閣，遂呼為白花山。
在迦葉殿後。高岩橫展，宛若屏開。
在花影山之左。
在滴水崖邊。其下空洞，人履其上，足聲逄逄然。嘗有大白蟒出現，俗相傳見者主吉。
在片雲居之後。繇九重崖而下，別起一峯。穹窿秀出，樹石掩映，下有流泉遶之。
在凌霄庵後。其山自明歌坪側垂而下，至此忽湧，宏大寛廣，勢欲凌霄。
即九重崖盡處，與文筆山相對。山勢至此迴顧中峯，巒岫皆似西向。
在西顧、文筆兩山外。相去里許，更湧一山，豐隆有勢，實居震方，故得青陽之稱。
在九重崖下，集賢山之左，另聳一峯。順崖南行，勢不甚遠，而瘦削有致，如禽翅直豎。
在白石崖之西。此山自青檀山太極嶺，層叠起伏，迴翔幾折，至此忽起一山，更為雄。自此而下，遂為金母山、白石崖，諸峯皆極奇秀。
在鷄足山東南。自九重崖叠下鷄坪關，迤南行，起而為朝陽哨坡。平原廣衍五六十里，起數峯，形如羣仙拜舞。東面大河，又起而為廣黃山。西對煉洞，又起為馬益龍山。形勢寛舒，峯巒磊落，為鷄山之几案。
在鷄足山左峯之外，東北去四十里。自魚盆、甲庒迤而上，出一峯，高二十里，山形如蓮花，多崖巒洞穴。西南與絕頂相望，有大石洞鸚鵡郎。東北臨金沙江，有四角山青石岩。
在鷄足山東去九十里，即賓川東山之支。面對鷄足，山勢崇隆，遠近瞻望，峯巒最為奇秀。上有吉祥寺，鷄山大覺寺僧徧周建。山之西麓又有聖泉庵，皆為鷄山之別院也。
四觀峯即天柱山之高峯，乃鷄足絕頂處也。峯勢絕，四望上聳霄漢。秋冬時有積雪，青雲籠繞，蒼素萬狀。攀躡而登至頂，平正如舒掌。自東及西一里許，南北僅八十步，張直指建羅城于其上。樓四闉，東曰日觀，西曰海觀，北曰雪觀，南曰雲觀。日觀，觀日出也。海觀，觀洱海也。遙望洱水，光平如面，正當山麓。雪觀，觀西域雪山也。雪山正當西北，干霄插漢，瑩潔如銀，然非清霽素朝，不可望見。雲觀，觀佛灮也。夏秋之間，天氣明爽，有時白雲布滿空界，如銀海晃耀。即于白雲中，現大圓光，外暈五六重，每重五色，中虛明如鏡。同觀者，雖千百人，各見己身，不見旁人。雖舉手動足，拱揖禮拜，無不肖像，是謂攝身灮。又或現圓灮如虹霓；又或現白毫灮，周圍籠映恒數十里；又或黃灮布滿峯頂；又或光中現銀船往來，篙楫具僃。禮佛者，齋宿祈禱，則佛灮變現，種種不一。四觀之名，繇是而起。遊者東繇猢猻梯上，西繇束身崖下。
在捨身崖前，一峯附崖並起。自南而西，高數十丈，濶如之，橫展如屏。自上觀之，頂與崖平。自下瞩之，峯身為崖所掩，莫可辨識。惟自禮佛臺斜眺，則別峯森秀，削爭奇，與崖乍合乍離；迴灮互影，巧若施設。雖江郎三片，不為專美矣。
在四觀峯後。狀如玉枕橫峙，高可數十尺。
在九重崖西。憑依嶺脊，南崖魁傑雄，嶔崎百狀。東九重崖，西獅子林，兩翅橫開，若為所掖。聳千仞，翠在栴檀林上。聳出層雲，秀削孤峙。
在飛鳳、太極二嶺之中。其峯濶寛厰，層雲籠映，高霞繚繞，較諸峯獨為雄秀。
在銅瓦殿下。出昻起，高四十尺，形如鳳頭。
在象王峯之右。岫巒森秀，狀若蓮花。離離蔚蔚，遠浮霞氣之表，乃聖僧所居也。
在四觀峯西南隅。下嵌上，憑㨿其上，若飛梯躡空，不復知下之仍有地也。愚人登此，捨身荒徼，冥頑化之不可，憫之者甃磚為垣以阻之。今環為城墉，足跡罕至，此風遂絕矣。
華首門在四觀峯南側，巖如平劈，高數百仞，廣且數倍。巖壁有痕，內剜厥，狀如門，雙闕宛然。上簷飛丈餘。周迴隆起，圜扉對掩，中裂一隙。其門左右各三丈三寸，高倍之，所謂迦葉奉佛金縷衣入定處也。壁間餘瀝津津，遊人取以洗目，俗呼為眼藥水。崖向西南，終夕晅暘，而水不盈勺；朝暮嘗盈，夙稱靈異。加之此巖平削千仞，仰視矗，俯瞰無際，而門嵌其中，鬼斧神工，至此窮絕。東自猢猻梯，西並捨身崖以抵束身峽，橫亘二里，俱自山頂平剖直下。至此叠為細紋，緣如腰帶。鑿壁為路，行者隨紋躡縷，恍若蟻之緣壁。從此下墜，尚有數級乃抵放光寺。上眺則縷紋交叠，繚白摺青。且面曝西暘，苔草雜色。雖丹青窮巧，不能繪其錯麓矣。
按大理府志，迦葉門俗呼為華首門。此迦葉波入定之地，在鷄足山頂。唐南詔永貞間，有僧小沈，與二僧同結茅鷄足。一日自城歸，見二僧，問食。二僧曰：汝從城來，反索食於我耶？小沈遂走叩迦葉石門，訇然中開。二僧追呼，至則石門閉矣。二僧悔恨，焚身門外。焚處生栢二株。或謂小沈乃迦葉化跡也。
又按通志李逸民：嘉靖間，有一僧自遠來，徑投石門，結草以居。自誓苦行，三年滿而後去。期滿之夕，夢石門忽開，中有多僧，延之使入。見殿宇金碧，門上各有金字對聯，惟正殿有金鎖不開。左堂僧眾皆黙坐，右堂如齋厨設供。謂僧曰：汝勿去，得乎？僧曰：吾有願欲遊名山，尚未得住也。言已而窹。猶記對聯，識而藏之。
在華首門下，放光寺之後。高三十餘丈，濶亦如之。直插橫開，如斧削石磨，左右勻停，宛然玉屏也。
羅漢壁在四觀峯東，從仰高峽橫而起，西抵旃檀林。壁橫開，崚嶒聳叠，垂綃捲幛，連亘四里。西來寺嵌其西隅，為陝僧所棲。碧雲寺綴其東坳，為燕僧所止。而西來一帶，崖壁尤奇，拏雲激浪，凹崎削，迴曲萬狀。崖下靜室，刳壁累石，高下駢嵌，若蜂房燕窠。咸剜木筧泉，互相貫注，以資瓢鉢。
在獅子林雪印靜室之下。
在羅漢壁下。側倚東澗，另闢岏。禪師古亭結精廬其間，名般若庵。緣石磴而登，俯瞰壑中，梵剎攢隱；仰瞻翠嶂，樹石蒙叢，幽險之觀，此亦稱最矣。
在羅漢壁下，白雲寺右嶺。上原有靜室，今廢。
在鉢龍室之後。絕境天開，聳削異勢；烟嵐旋繞，樹石錯映；朝昏遞變，橫側殊態。觀者危心遜目，不能自已。
在獅子林左，高可百仞。其崖頭勢如奔出，而能頓駐，有勒馬之勢。
九重崖在石鼓峯東。從羅漢壁而來，嶺岡東行至此迴掉，與西峯相顧。其崖上負岡脊，下臨層巒，聯羅漢壁。特角互峙，前對青巔，曰如翠屏嵐幙；下視眾壑，凸凹差互，剎宇隱見，松檜層深。山中勝境，獨此隱僻。東崖人跡罕及，自非一念精修之士，鮮或棲焉。岩東石竅有泉珠迸，分給諸廬。岩畔有飛石覆空，而懸若墜復，倚觀者危之。
即九重崖迴龍峯也。
白石崖在南山東陲，乃鷄足西峯將盡之處。迴巒北向，返拱正峯。石骨瓏，竅孔空漏，穿穴互通，出沒隱見。而石色瑩白，少雜赭翠。天劃神鏤，莫喻其巧。雲邑楊氏憑崖架閣，梯空而居。加以此境別出，不附眾山；徑曲途隱，俗駕莫遘。可謂棲幽之勝境矣。
即玉龍瀑懸崖，在天鼓山之下。千章叢雜，崖壑層深，加以懸瀑飛流；上下者至此，鮮不駐足遡觀，移時嘆賞。
在獅子林慧光靜室之上半里許。崖高數丈，其下容四五人。深林密翳，雖亭午杲烈，不見曦影。
在銅瓦殿後，乃絕頂峯巖下垂之脊。石齒稜稜，僅可容足。壁立上五十餘級，落手投足、支膝抵胸，始得進步。登者不得下視，下視則䰟搖足酸，不能自主。
按郡志，名覩光梯。石磴嶙層，高數十仞，遊人匍匐而上。此間望佛光出現，更為明顯。
在獅子林守白靜室之上。高數十尺，孤孑挺㧞，狀若南極老人之首。
在九子溪東。壁嶔嵌叠磊，異卉叢生。迴嵐隱映，如纓絡貫花。
在袈裟石左。插空支聳，正如佛掌橫舒。
大背光崖、小背光崖在華首門之上，四觀峯之下。懸崖萬尺，壁立如斧削。左右稍作曲，如佛背光。此崖奇險，冠絕一山，雖猿猱不能升也。
在大觀閣西三里許。南北兩崖，傑峙爭高。中通一路如咽喉。有踞之地吞天之狀。
在小華首門崖下。懸壁直下，削如立掌，中。崖頭長數十尺，形如狻猊。左顧青獅，右望白象，宛然三大士所乘跨也。
在小桃源洞前，與金猊崖相去三十餘丈。
在收蛇洞前。金猊、青獅、白象三崖，極威雄踞㐲之勢，而金猊稍大，尤魁傑也。
在九子溪頭，初獻水之上。
在插屏山後。文心雕龍云：彩如宛虹之奮髯，光若長離之振翼。宛虹，龍也；長離，鳳也。是崖之得名，葢本於是。
在文殊閣舊址之上。
在小華首洞右。崖石層摺，累數十叠。苔繡草衣，剝蝕茸襯，宛然書史堆叠。上有輭瀑紛披，而飛嵐濺霧，甚具奇致。
在藏頭庵上。以其險絕不可往，故名。又曰玄鹿崖。
在龍吟壑之西。懸級危仄，攀附而登，繇猴子洞至藏頭庵。
在木香坪半山。其地有觀音顯化碑。
在華嚴寺後，俯臨溪，上下懸絕，莫可攀倚。楞伽室即建其上。
在檀溪之西，相去里許。
在羅漢壁、獅子林之下。其上則崖壁插空，巒岫阻日。稍隠而下，幽崖叢柯，迴映負險。加以洞迷嵐，懸流絕嶂；層林雜木，凌空交合。一念精修之士，多或憑崖結室，依石支广。肰而遊軒罔過，界宇孤僻。所謂修修釋子，渺渺禪棲，真堪托勝怡情，絕塵慮矣。
在禮佛臺前。三面絕壑，下懸石駢其上。中迸成隙，東西交透。西穴下臨棧木，嶄壑而度。繇穴洞宛轉東出，即躡小石臺，俗呼為太子過玄關。洞穴竒險，於斯為最。
在石漏泉之左。可丈許，中出泉如石漏。
在絕頂後，文殊閣旁。今閣圮廢，故址尚存。
在文殊洞前，虎跳澗之上。相傳仙人奕棋於此，故名。其上有棋枰石，今誤為真武洞。
在龍吟壑右，覺林寺址之上。懸崖西，自玄關層累下墜，中橫一線，側㠌其間。其門東向，中不甚；惟外徑遶，緣崖引棧，披烟躡虛，有若猿猱之捫歷矣。
一名雲歸處。在獅子林陝西僧靜室之右。高丈許，一丈四尺。昔有僧棲禪其中，以石為牀竈，今存焉。
在伏虎庵拜佛石下。此洞乃一片大石橫架而起，中可坐十餘人。
在神足峽東。洞不甚，但高而難登。洞前有石柱一根，好竒者梯之而上，如猿猱之緣木也。其洞面向檀花箐，斜陽對炤，晚霞麗空；洞中晴晃，別一天地。
古佛洞在八功德水之上。石竅橫并，儼若胡牀，僅堪容膝。
落伽洞俗名猴子洞，在魯擺室削壁下。洞出清泉，四時不竭。昔有行僧大千隠居於此。法師自如與之遊，為改今名。
在九子溪東，真武廟側，洞因廟得名。水出其右，即三獻水之一也。其洞西向，頗隘。中有一潭，不竭。土人目為諸龍湫之首。
在落伽洞左崖下。舊傳有黑熊居此。法師所庵曾於此洞談法華經。
在羅漢壁、西來寺後。絕壁上一崖外附，東向成門。前有橫石，凌崖上跨；中透小隙，日光注焉。洞不，而潔淨可居。
在羅漢壁西危崖下。楊黼者，大理人，栖息於此。二十年得道而去。其始末詳中。
即白鹿洞。在九重崖絕壁。迴返向青檀山，上豎巨木崖間，斧痕為級以升，又躡石痕捫壁而上。崖畔穹肰，如飛簷上覆。宴坐其中，肆目南眺，水目、天花諸巒羅供，有奔役之勢，自非烟褰雨霽，莫辨此遙岫矣。
在獅子林大力、南宗二靜室左澗中，即珠簾水飛注處。
在檀花箐西，金華庵西北，即頂西岡將盡處。崖懸路絕，層巒危聳，與列岫爭竒。人跡罕至，有僧南松嘗止靜其間。
在白雲寺、補處庵右百餘步。三石攅起，上累一小石，有似鶴頂。洞邊多產松菌、靈芝諸異艸。
即大石洞。在鷄坪關後石洞村，乃此山後嶺向北環轉處。山至此伏而再起，另闢洞天。洞門宏厰，高九丈，濶七丈。漸入漸高，窕，石乳凝滴，結而為笋。高者如塔如柱，又綴而為幡幢纓絡。鬼工天巧，名狀都絕。兼有石臺、石人、石牀、器、獅、象、羊、虎、禽、魚、花、樹，羅列其中。進至一處，有石穹窿，擊之吰肰如鍾；又有稍起處，其聲逄肰如鼓。俗亦以石鍾、石鼓呼之。左右小洞曲穴不可枚數，洞天之竒，於斯極矣。
在小華首門之東。以其石寛厰，下臨絕壑，山路險峭。土人嘗避兵於此，故名。
在大石洞東五里，外窄中。秉炬而入，門竅層叠，竒不盡。中有潭，人傳有龍潜焉。清窅冷寂，遊者不能久留，實茲山之幽異處也。
騰蛇洞在後山東壁。相傳有異書及法華經藏其中，恒有毒蛇守之。人或援藤而入，多被跌傷，故罕至焉。又名藏經洞。
收蛇洞在小華首門西。有石竅，其不知幾許。古昔相傳有異人以咒術收蛇其中，故此山蛇不傷人。
在悉檀寺前小瀑布下，大士閣之東。恒有猿猴蓄山果其中，人往覔焉，或得數斛。
在洗心橋邊，聖母水潭西二十步。或歳水澇，此洞出水，則次年必旱，農家每以為占。
在白石庵後。
紅蛇洞在接待寺，三家村西箐內五里許。每秋前，有小紅蛇出卧石上而不傷人。
在放光寺之下。
在華首門北岫側，歷落㠁牙。昔周哲於此洞修煉。多藏經史道書，人罕見之，故名。
在楞伽、虎嘯二崖之間。子春，知空、眼藏搜攬竒勝，登小沈臺，見藏頭庵北懸崖之上，古木叢蔭處，有玄鹿二，呦鳴而出，馴擾不驚，如相迎之狀，故名。
在九重崖下，塔院之北。洞不甚大，而林木茂密，境界幽窅。
在幻空閣左崖半。可坐五六人。
在鶴峋碑崖畔。絕壁數十仞，空洞臨危。其廣莫測，而無路可登。自非飛鳥翱翔，莫得窺其幽奧矣。
在真武洞之上。竅穴玲瓏，廣一丈五尺。有竒葩異卉，翠竹碧羅，擁蔭其門，儼肰仙客棲真之洞天也。
在千華崖之下。怪石隠門，人跡罕至。盖猿猱棲息之所。
在小蓮房洞之上。
在背光崖之西。洞中可坐十餘人。夏秋之際，嘗有金光飛遶其處。
在獅子口之西。弘厰幽邃，中湧流泉。
在獅子林後山下十里許，昔有僧習禪其中。孤邃幽險，不易居也。
在功德庵之左，寛一丈三尺。
在翔龍寺之西，隔澗懸崖之上。
在袈裟石左。上下二洞，空怪相連。棲真之士每神娛其間。
在華首門下層，小源洞之右。此處又下一層，平出三崖，中曰金猊，左曰青獅，右曰白象。一名小華首門。
在迴杖處之下。
在覺靈寺右嶺上。昔有僧老古，穴土為洞，棲禪於此。
禮佛臺在束身峽西南。頂三面絕壑，南向木香坪，後有伏虎庵，前為玄關洞。昔時古行之士恒於其上禮佛，以致精虔。李中谿愛其竒勝，於此建賔蒼閣。以其面對點蒼山，宛肰天外屏畵也。
望臺在獅子、栴檀二林之間。自橫亘大嶺，分岡南下，起一，東界獅子林。披林縈磴，若穿翠幄。登此始見頂西懸，故以望臺名。小阜聯，如貫珠遞墜。
在點頭之下。自九重崖達獅子林，路經其處；指顧合山庵寺，如觀掌果，歷歷分明。
在華首門左，面臨蒼洱。
在玄關之右，寛可二丈三尺。
在藏頭庵前。群拱抱，叠嶂迴環；澗溪竹樹，無不生情，勢若雲霞擁月。
辭佛臺在白石崖東大路傍。繇南山北轉，為登山初境。上有小塔，凡入山禮佛者，歸路至此，迴望山頂，作禮辭佛，以伸眷慕焉。
在石鍾寺下，大士閣上，長可三里。西望玉龍瀑，登山必經之處。
在積行庵傍，水月庵上。
在拈花寺右，石蟇江外。此山高一里，長五里。自煉洞西山頂分支東北向，逆上倉湖之水為石蟇江，與鷄山諸溪之水合流而為煉洞河。
在放光寺前。從中斜分一嶺，自東向西，正對飛鳳嶺。迤起伏，長二里許。
在華嚴寺後。此地原為熊羆窟穴，先時，有南京老僧真圓習靜於此。熊羆漸隠，遂建梵剎。
在古雪齋、片雲居之前，塔院之上。垂巒平亘，狀若橫琴。
在文筆山之南。絕壁百仞，上有平岡。俯視接待寺、河子孔諸景，了了可畵。
即鷓鴣山也，在放光寺西。山形自古碑崖翔舞而下，其長數里，宛肰飛鳳。
繇白井庵前，下至會靈庵。起伏延衮，長五里許。清溪交流，長松掩映，逰人經此，有憑虛御風之想。
在飛鳳嶺之右，既圓且正，形如太極。四週諸簇起，並秀爭竒，恍肰媚靈於茲嶺也。
在覺林寺右。
一名蛇伏岡。在西竺寺前。自息隂軒左，斜拖而下，繇西而東，至牟尼庵約一里許。細瘦橫披，如拂袖之狀。
在絕頂之西，束身峽上，文殊閣前。南北兩崖夾墜，而石懸其中，平整如盤。世傳昔有兩仙對奕於此，原有三十二子，於今亡矣。
在捨身崖東，玉井峽之上。高五六尺，寛平，可坐二三人。俯臨絕壑，上逼層霄。登其上者，矌肰遐覽，俗慮頓空，飄飄肰有羽化昇仙之意。
在四觀後，休歇處之前。寛二丈，高三丈。一片橫斜，上可坐數十人。石面浸出，流泉注滴石下，即滙而為三極泉。
在栴檀林烟霞室右。其石高一丈六尺，廣九十圍。層叠兩級可攀而升高，下迴凹處可坐十餘人。石隙生大樹，高七八丈。修柯曳雲，濃葉蔽日，籠罩婆娑，故堪玄賞。
在大乘庵左。其大石高一丈三尺，廣可一百一十圍，古意崚嶒。有級可升，上可坐三十人。更左三十步，有石差小，亦偉俊可觀。旁更有數石，半露半藏，僃極嶔崎之勢。
在銅瓦殿。有坡，野卉蒙茸，別具幽勝。相傳當日尊者曬衣其上，青石白觔，其文縷縷，領褶俱全，宛肰袈裟鋪覆，因名焉。其上原有小閣，為比丘棲禪之所。
在簑衣庵舊址。其石高一丈一尺，濶七尺。正面平削，宛肰插屏。下又有小石，方正可作坐墩。旁立古木一枝，大八九圍，高四丈許，蒼肰掩覆，勢頗相得。
在迦葉殿西三十步。高丈許，大八、九十圍。前張吻如獅口，生樹二枝，掩映葱倩，培增竒致。謝東山曰：殿西數十武，有盤陀石，可坐十數人。崖畔孤懸，不可行而至。考此山，別有盤陀石，在放光寺西，此故名獅頭石。謝公落筆偶誤耳。謝即近時人，慕晉謝安之為人，故號東山。其逰覽之興，果堪追配晉人。東山之號，非浪稱也。
盤陀石在放光寺西崖，藏頭庵下。石高一百二十尺，直立如笋，亭亭上擎。雖附崖而起，不與崖合，挺肰離立。架橋而度，頂平可二十餘尺。上搆小亭，危聳特絕。行僧大千嘗趺坐於此。後當飛泉搖曳，叠嶂縈流，幽異孤渺，別具靈秀。逰者扶杖而登，下臨絕地，峯壑羅列，故堪竒賞。
在盤陀石左數十步。其石附崖而生，兀欲堕，下臨千尺之磎。
在觀音崖下。其上平正，故堪結趺入定。
在獅子林純持靜室。側高二丈，寛丈許，可坐二十餘人。旁有流泉，美冽甘潔。
在悉檀寺右坡。石高一丈二尺，廣四十圍。此地舊為羅漢寺，石原在寺內，僧眾嫌之。忽有人來云：此石可移也！可為我具食。僧入厨治齋，既出，則石已移出寺外，其人不知所往矣。或云：是潭中老龍，特示靈異耳！
在獅子林中，一高聳，四面如削芙蓉，而金粉雜鋪，彩文如繢，上刻翠屏二字。
在獅子林頂。其大數圍，高二丈三尺，傍有小石潭。凡山中欲雨，則此石傍必生濃雲，如車葢散布蒙密，其雨即至。
在放光寺門內。高一丈一尺，寛可三十圍，崢嶸兀。上建小亭，名四無亭，可容數客。石脚有空凹處，可以趺坐。
大石五六倚叠，河子孔之上，乃中谿李公所題。
在勝寺前。其石大小不等，五色俱偹，各具六稜，可供清玩。
在彌勒院左。兩石連生，參作勢。高五丈許，頂寛平，可坐數人。紫苔交錯，有如繡。
在慧燈庵右，狀若螺紋。
在迦葉殿門外，土地廟前。狀如牛首，俯瞰眾壑。有老樹數枝，盤根其上。
在獅子林六般羅密靜室之下。其石嶙峋當路，靜室比丘引泉資汲者，必經其石之腰，苦於不能直度。乃刳木為曲筧，遶石而流，故名。
在二天門上，頂可趺坐。朝山比丘、修淨土者，嘗於其上黙坐念彌陀焉。
在鉢龍室之後。其石嵯峨兀，若不可犯。石之上更有大石，中開一隙，若離若合，險怪岈岠，恍若雷轟。傍有老樹怪藤，特助竒古。石頂正平，躡級而登，可坐數十人。前後百步內，大石二、三十枚，各具異勢。其衝肰負土而上者，若熊羆之登於山；其嶔肰相累而下者，若牛羊之飲於川。柳子厚所云，未足當也。
在白雲居前，倒影池之右。石高五丈，廣三十圍。頂平如砥，上坐五六人。
在白雲居左。高八九尺，長二丈許。遙睇近觀，周迴審視，宛肰蹲虎，首尾高下，無不勻似。
在石鐘寺左。平岡上大石數塊，橫側異狀。上有古樹數枝，叢䕃周覆，真可供幽人之箕踞矣。
在念佛石上。矗立如笋，最為孤峭。
在念佛石上。形如欄檻，下臨絕壑。凭倚遙觀，則蒼山如案，洱水如巵。
在華首門傍，左右兩座對列。其上寛平，宛肰牀榻，可供坐卧。
在華首門崖右。阿闍世王曾于此朝禮尊者，故名。
在放光寺右，屏風崖下。高七尺五寸，尖唇外，恍若魚頭。
在銅瓦殿右。長數十丈，昂首之勢，儼若鰲山。
在無字碑下。高五六尺，廣丈許。
在玄鹿洞左。兩石連峙，直立如柱。
在龍華寺門左，相去一百九十步。其石正方，高八尺，周圍四丈三尺。上生樹一枝，大十二圍，高五丈餘。一根分作二枝，其幹相抱，葉復作二種，有老藤蒙綴。旁有小樹一枝，高二丈，其根皆蟠石而下，入於土。石之東南又有古樹五枝，茂密隂森，以助幽異。
在伏虎庵前。其石高丈許，臨虛崖。登躋其上，骨悚神慄。嘗有行僧履而拜佛。肰須一心朝向，絕去瞻顧，方能俯仰起伏。若左右旁視，即匍匐欲墜矣。
在玄關之上。大小數塊，委叠相倚。怪譎險側，欲墜欲崩，不可名狀。
大石二塊，宛肰碑碣，在羚羊洞之上。知空、眼藏幽攬勝，不辭危險，無竒不搜。行至此處，小遇霧雨。知不可登，遂扶杖而。兩人以為勝遊之大缺䧟也。道友仙陀為題其地曰迴杖處。
在伏虎庵左，棋枰石之側。
在羅漢壁德上靜室之下。大小數十塊，或蹲或倚，如拜如侍，宛肰群聚點頭之狀。
有二，在大盤陀石之左二百四十步，旁有古樹三枝。
在靜林居前路下，高五尺。其頂寛平坐五六人。雙澗夾流，清潄如玉。
在龍藏谷中，放光寺前後。大小數十塊，竒形怪狀。高者百尺，小者丈餘。或如正士危坐；或如武夫肅衞；或如竒鬼猛獸，森肰欲搏人；或如金翅劈空，騰蛟戯海，有飛舞奔躍之勢。山石之竒，目中未覩，遊至此觀止矣。
又名天磨石，在羅漢壁絕頂之上。兩石相壘，高數十尺，最為竒險。
在石梁橋西北。大石三塊，相並。雄偉兀，頗有嶲致。
在黑熊洞左。㧞地矗起，形如老翁。
在岳山洞西大澗中。高十三丈，廣倍之，頂平如掌。
在二殊室之下。大石三塊，相去各二十餘步。上石高七八尺，其根空而出泉，狀若雲之倒垂。中石高丈許，兀竒偉。下石高二丈，頂方且平，可坐十餘人。
在石梁橋東。石甚竒，有僧刻九品往生四字於其上，故往來者，遂呼為九品石。
束身峽在絕頂西，文殊閣前。兩崖對峙，中分一徑，僅容人身穿過。徑中流石歷落，擁足礙履。行者側，不能自持。可二里許。
在魯擺靜室之左。
一名五十三叅。在迦葉殿北，羅漢壁西，即登頂大路。轟巒石，蔽左右。中逕若剜，厓壁欲合。行者視前，以為路窮。更轉更睇，窅曲森險。俯瞰林壑，仰眺岑嶺。一步一景，倐忽互換。屢遊者，亦疑誤焉。崖中吐三獻水，足資行者之渴。周直指建亭於斯，今圮廢矣。
在獅子口之下，長四五里。直險僻，人罕繇焉。
在羅漢壁西來寺左。高十五丈。兩崖夾立，窄如箭括通天，無路可升。靜室比丘每於峽上採薪，從峽中擲下，又從下拾之而歸，葢天險也。
在捨身崖、翠屏峯之間。崖壁環匝，宛然欲合，形如玉井。
在羅漢壁安心處之右。兩崖束身，矗起一峽。崚壁當面，上干霄。雖飛猿㨗猱，窮於登降矣。
在幻空靜室左。從羅漢壁最處，崖勢對裂，狀如斧劈。峽高十七、八丈，仰視崖頂，炫目危心。己亥兵亂，山中比丘用十尋直木，斧砍為級，緣之而上；然從之者鮮矣。
在獅子林大靜室左。其峽寛而且深，長五六里。險異嘗，非具神足者，不能登也。
即束身峽絕頂西北下。繇文殊閣至伏虎庵，兩崖矗起，中通一路，二里有餘。崖石嶔崎，徑道盤折。既窮復通，幽邃無際。
在華首門下，放光寺前。直連檀溪大壑。
檀花箐即桃花箐。此地原有大青檀樹一株，故峯與溪皆以青檀名。後其樹既伐，土人遂誤檀為桃。繇山頂西南七里許，深林雜樹，蒙翳幽窅，莫測其高幾許。南北穹巒，中凹成坳。東西則分溪㵼流，逝湍各別。東下成溪，滙出洗心橋；西流迸湧，直繇和光橋而逝。箐為賓、鄧分界，因去山稍遠，遊者鮮及。實則綿邈幽深，逈絕塵境。
在太極嶺之左。
在萬松庵上，連松二十餘里。花開時，人行其中，衣袖俱沾松粉。
在太極嶺之右。此處樹木最為深密，多藏刼盜，行者苦之。
一名冷水箐，在白石庵右。
在南村後。相傳此處舊有芭蕉四五里，今無一存。滄桑之變，信不誣矣。
今建為勝峯寺，寺碑載：迦葉入定，八大明王送至此，鳴歌作樂，故名。後人因而建寺。
在沙址西塔院。崖下靈山一會坊內，昔傳有羅漢現身於此。
在西南峯，檀花箐東南，與點蒼山對。其坪在高山頂脊，圍環寛二十里。四傍皆深林密翳，積雪不消；而此坪獨寛坦溫煦，甚宜花樹。昔時服勤之僧，多於此結廬習靜。今荒蕪，無復存矣。洱西人士，駕艇登山，多繇此取道焉。
在四觀峯之後。繇絕頂西北下四十餘里，皆合抱古松。修柯曳雲，濃蔭蔽日；長風遠振，濤籟幽長。使陶弘景見之，不知何如神往矣。
在大龍潭之前。其地寛廣平厰，樹石迴映，清泉交流，俗傳古有五百羅漢，遊憇於此。
在華首門西二百步。高八尺，深丈餘。中可坐臥六七人。還源、眼藏兩師避兵于此。但崖路危仄，人罕至焉。
在獅子林後崖下，面對東北。廣三里，長七里。多產奇樹名卉。舊有獅子庵，今圮廢矣。
鷄足山源泉、噴流不下百十餘，咸奔為大溪，界山而下。其南面諸溪水，皆繇雪隂橋合河子孔水，東折過拈花寺前蹲象山北麓，合石蟇江水。又東南流，會觀音箐及賓居大王廟龍泉諸水，同歸大羅河。北行過達旦哨，入金沙江。金沙之下流即孔明征孟獲所渡之瀘水也。此水東北流，注馬湖，入川江，歸東海。又山北面諸溪水出和光橋，合佛光寨羅川水，亦出金沙江。惟西南山外諸溪水，則流入西洱海，繇大理玉龍關西流至合江舖，會漾濞河水南折，西合瀾滄江水。又西南流，繇順寧、景東、沅江、交阯，竟出南海。瀾滄江即黑水也，尚書云：黑水、西河惟雍州。華陽、黑水惟梁州。其源出南吐蕃鹿石山，本名鹿滄江，後訛為瀾滄。今人以瀾滄衞近金沙江，遂呼金沙為瀾滄，而又譌瀾滄為浪滄矣。天下之水，皆東流入東海，惟雲南瀾滄水西南流入於南海。嘗疑滇中必有山勢起，界劃東西之處。今窮考鷄足一山之水，其支流滙歸，遂分金沙江、西洱海兩處。肰金沙、洱海，相去不過二百餘里，而兩水之歸，一東北流向東海，一西南流向南海；則滇中地脉，界劃東西二流之處，實在於此。可知鷄足一山，繇西域雪山而來，發脉崑崙，自西北而行東南，地勢獨，為東西最高處；故一山之水，東分赴，關係地脉，政匪輕也。囙附若水、黑水兩江之考於後，以俟博學者論定焉。
按：金沙江原名若水。考之水經：若水出蜀郡旄牛徼外，東南至故關。又考旄牛徼在麗江北，吐番雍州界，崑崙之東南，即佛經所謂四獸口中流出者是也。山海經曰：南海之內，黑水之間，有木名若木，若水出焉。酈道元水經注曰：若水，南經雲南郡之遂久縣，即今金沙江北岸廵檢司地是也。此水出吐番，經雪山之北，過麗江，經鷄足，北合繩水、孫水、瀘水、大渡水諸水，沿注通為一津，即若水也，東流注馬湖江。諸葛征南，曾渡此水。又金沙江有二，在緬甸者流而南，出麗江者流而北。人多混混，故樊綽又以麗水為黑水也。
按：瀾滄江即黑水也。此水自麗江雪山之西，經雲龍州東南，流入蒙化、順寧、景東、沅江、交阯，乃入南海。酈道元水經注：漢武帝時，通博南山道，渡瀾津，行者苦之，歌曰：漢德廣，開不賓；渡博南，越蘭津；渡瀾滄，為他人。即此水也。黑水之說，本於，從來辨論紛紛，終無確㨿。以酈道元注水經銳意尋討，亦不能知黑水所經之處。以為至僰道入江，其言與不合。孔、鄭諸儒考究不得，蔡氏作傳，引出犍為郡南廣縣汾關山。水經出張掖笄山南，至燉煌，過三危山，南流入於南海。樊綽以西南水南流入於南海者有四，曰麗水即黑水也。酈道元又以葉榆水南流，而水以榆葉所清，其色㴱黑，遂欲以當黑水。肰葉榆水出浪穹縣罷谷山，止在大理境內，遂入南海。若尚書雍梁之界，皆曰黑水，則黑水當自雍之西北以經於梁之南，豈葉榆可當？惟瀾滄之水，源出吐番嵯和哥，自西而南經雪山，西至麗江、蘭州入雲龍州，南過昌，又南過車里大甸，入於南海為是。但甘肅志載：甘州西十里，有黑河流入居延海；肅州西北有黑水東流，荒遠莫窮所之。是其源出雍州北，而流入梁州之西南，其正西則流遶西極之外，而不可窮。葢地勢北最高，故水徑西而西南也。總之曰：黑水、西河惟雍州，華陽、黑水惟梁州。又曰：禹道黑水，至於三危，入於南海。夫隴蜀無入南海之水，惟滇之瀾滄、潞江二水，皆繇吐番西北來，與雍州相連，並入南海；但潞江西南流，竟趋緬中，與梁州不相陟。惟瀾滄繇西北而南，至交趾，入於南海。水內皆漢，水外皆，則禹之所導，分別梁州界者，其為瀾滄江無疑也。謂：南中山曰昆彌，水曰雒。山海經曰：洱水西流入於雒。故瀾滄江，又名雒水。言脉絡分明也。梁雍之間，黑水非一，肰皆枝水而流，不入南海，如孔明箋所謂朝發南鄭，暮宿黑水之類，皆非也。
雲南為西域之地，前朝雖通中國，封號覊縻而已，至宋竟與中國絕。故漢宋諸儒，考辨黑水，終不得其要領。余自己亥避兵蒙化，親見洱水西流合瀾滄；及子春纂修山志，考鷄山水勢，半出金沙，東流歸東海；半入洱水，西流入南海。始知鷄足一山水分兩。則此山為滇之岡脊，地脉遙遠，其與他山偏在一方逈不同矣。因博考方輿載志諸書，及詳問土人故老，為著若水、黑水之辨，以見鷄足之地勢，其來脉高遠，關係匪輕。可知迦葉祖師之入定此山，亦自有因緣，未可艸艸視也。
三獻水在仰高峽中，一出滴雪崖下，一出兜率庵左石洞下，一出真武洞右。危崖萬仞，怪石崚峋；絕壁懸空，傍無宿土。而洪泉爭湧，聮絡奔會；汲資千鈢，溉澍百區。世傳迦葉尊者勅七十二龍擁護此山，故飛泉灌灑，無不潤。雖孤崖峭壁，亦注懸泉。迄今梵剎星布，佛會佳辰，香客遊人時盈數萬；香積筧水、鉢瓢滌濯，率皆霑注盈足，未嘗累汲也。
出懸崖下，在八功德水西，湧注不息。宋直指建庵，崖間題曰曹溪精舎。今屋宇傾圮，惟故址存焉。
一名八德溪。在曹溪水、華首門之間。飛崖二臨，迸石而出。滇志云：迦葉尊者於石上卓錫成泉，故涓流不竭。
珠簾水，一名萬珠簾，又名四諦泉。在獅子林中，觀音崖之東隅，翠屏石南崖。危石矗起，上下嵌。崖上多竹樹雜卉，水從樹根石隙亂流而下。崖窟若廊若榻，而懸流虛羃其外。展氷綃於林杪，掛珠箔於雲端。濺注霏微，令人遜目怡心，不能自絕於其際。
一名聖母泉，在雪陰橋南。上有大石橫偃，空如張吻。濶一丈六尺，高可半尋左右。復有石數塊，名雲鶴。石大小差等，撑拒支亙，勢甚危險。諸亂石下，眾水奔湧，迴注斜射，與山中諸水相滙，竒發齊瀉，東注大澗。夏秋澍雨後，溪水皆濁，而孔水獨澄淨如故。雖與諸水合流，而清濁不雜。世傳此水自大理西洱海透山而來，故水獨別。再詰其故，則云：昔時有人朝山，在西洱海邊午餐，所攜食盒，落水流去。其人既至山下，小憇此水之傍，則見原盒繇此孔中流出，以為神異。知其地脉潜通，於時俗呼此為盒子孔。後蒙氏得國，建號大理，乃封其水為河子孔。葢西洱海，故名洱河也。
一道水，在金華庵下三里許，其源出白鹿寺之。繇一道水西去半里餘，即二道水也。其水發源威音寺之傍，繇西而北，合一道水併入於三道水。三道水之源，發自木香坪後，流出大聖寺之下。自南而北，從翔龍寺之右循崖而下，三水滙合，併注一溪。清流激湍，奔瀉數里。總繇松鶴橋下，又合和光橋水，出羅川河，入於金沙江。
在迦葉殿東五十步，此溪源最高，水最湧，合三獻諸水而下注於栴檀諸溪。
在白雲寺、補處庵二剎之東。
在寂光寺左。窅迴曲，樹石籠映；眾水奔赴，湍浪激盪。上有大橋，名曰響雪。
在幻住庵、蘭陀寺之中。溪不甚大，而迴曲清。樹石蒙繞，實為幽僻。
在木香坪檀花箐中。此地舊有大青檀樹，可數十圍。遠近瞻異，故此名青檀顧虎。
在華嚴寺前。窈窕層折，竹樹茂密。衝濤嚙石，聲亂鐘板。上橫巨橋，題曰德水。
在大乘庵之左，上有逍遙橋。大䥘和尚嘗獨行至此，杖聽流水聲，移時忘歸，故有斯稱。
在山後北，金華庵、大聖寺、翔龍寺諸剎之中。
虎跳澗即四觀西折下山處。兩傍峭石突起，崖並蹲，各具咆哮之勢。相去丈許，下臨澗。
按滇志，馴虎澗在鷄足山，兩崖峙立，霞圍霰集，昔迦葉馴虎之處。相傳有二虎出入，故此地有伏虎庵。
在傳衣寺傍。眾流滙集，高下折，乍大乍細。叠注支流，滙而為瀑。
在山南河子孔邊，上有雪隂橋。此澗滙山南諸水，合河子孔泉，東折南出，過拈花寺前，出石蟇江。
在九重崖後。雨水交流，險峻層折。
在大龍潭下。繇龍潭下至水露庵，崖石攅空，卉竹蒙雜；澗勢阻險，溪路幽折。
在接待寺之左。萬水奔赴，樹石窅，猿棲鳥呼，行者感動。
在盤陀石之右。崖壁天險，剖為大壑，人跡罕經。
俗名大箐。在中、右之間，長數十里，寛四五里。眾水奔流，長風振樹，實具吞天之勢，即大覺寺山庄也。
在猴子洞左。幽折險峻，故為龍蛇之窟。
在牟尼庵西。其源自仰高峽來，會華嚴諸流下奔。而峽中有巨崖，水自崖上飛流，如崩濤舞雪。遊人從解脫坡對壑而觀，真有玉龍走潭之勢。葢當登山之始，層冠雲，殊壑擁翠；而松崖蘿壁之間，飛流潄玉，響答鐘磬，竒秀森靈，實厭眾目。
在玉霖軒左崖。橫斜下注，激湧作勢。上更有東西兩瀑，尤為佳勝。自崖面臨空平鋪，旁無所撓，前無所障。牽曳烟風，搖蕩林影。遙睇旁睨，各具勝趣。
在小華首洞西。其源自八功德水流下叠書崖。
在魯擺靜室下，猴子洞東。其源自曹溪水來，東從藏頭庵下。湊泊縈旋，曳霧搴烟，噴嗽變幻。葢當兩崖迴合之中，又極上嵌下削之勢。所謂落銀河於九天，控珠簾於雙闕，未足形其勝槩也。
在體一橋上。源自悉檀寺前大龍潭，渡伏龍橋，滙諸細流而成。曳練垂珠，濺石作態。
大龍潭，一名烏龍潭，原名軟石香芹溪，在悉檀寺前。昔時水林翳，隂森寒悚，樵採者不敢斧斤其旁。或有犯者，即風雷驟至，盖有黑龍窟其中也。自潭上建悉檀寺，林間淵碧，素流澄鮮，靈物似亦有歸依之意。肰山中夏秋霖雨，必有濃雲自此潭興。升至山巔，即風雷交作，傾瀉如注。僧眾每以此為占；其細霖微霑，即不肰矣。或云當悉檀寺未建，此潭水湧如潮，晝夜崩騰。建寺時，僧釋禪着衣杖錫，作文祝之，龍遂移赤石崖。每夏秋之交，一歸此潭來，則風雷震盪，飛沙偃木。合山僧眾皆知為龍歸也。舊傳迦葉入定，有七十二龍來護此山。事雖難稽，肰此山之龍雖多，而絕無橫潦崩之害。則佛法無邊，天龍馴伏，固有肰也。
小龍潭，一名柳枝泉。在悉檀寺後岡上，五華庵前。晶碧一泓，杞柳樵竹，叢茸雜映。清流遠引，澄泛無際。
在後山華藏洞左側一里許。潭上有大椿樹二株，大數十圍。潭北有龍王廟，祈禱者嘗見有龍作小蛇遊於潭中，青紅五色隨時易形，土人崇敬不敢輕褻。
從上潭南行二里，即下潭。水出亂石下，迸湧作聲，噌吰可聽。潭上雜樹交映，希見曦景。激湍奔流三十餘步，又滙為小潭，清可掬。
在山後嶺下，小石洞中。
金鷄泉即眼藥水也，在華首門東。按李逸民曰：金鷄泉，僅一碗水。日有異鳥飲之，其來必雙，至二十雙而止。四時皆肰，鳥無增減，水亦無盈涸。有僧崖搆閣，汲此水以供香積，夢神語曰：此是金鷄泉，爾不宜溷擾。越日，閣災。
在飛鳳嶺之右。
在碧雲寺左峽。其水自石間出，其味甘冽，緇素資之。
一在雙泉嶺南，一在嶺北。南陽北陰，嶺亦以是名也。
在祥寺之左。清潔香美，逾於他水。
在無住庵左側。
石漏即白雲泉，在念佛堂後。青壁千仞，雜樹倒垂。傍一石，支崖凌虛，上實下虛，宛若懸鐘。水自石腹中散綴而下，不見泉脉。飛珠噴霰，如刻漏之垂注。余故改題為石漏。聞萬曆間，有僧白雲結廬崖畔，禮誦華嚴，精勤不息，感石竅灌滴下注，涓涓不絕。其石高三尺，濶如之。高處中空，漸上漸隘。水從空頂中墜下，為方池一泓。四旁皆崩崖石，曲倚側。乃水不溢於坎，而溢於脊；不溢於脊之外，崩而溢於脊之中管。管中之液又不溢於旁，伏而溢於中垂，其靈異如此。至九重崖東石縫，迸瀝分級而下，列為三各懸注丈餘。資給諸廬，甚為甘冽。
在清凉泉右。隆祥寺所引，即此水也。
在圓覺庵左右，兩泉並侍，水脉潛通。
在會雲庵之右峽下。
在羅漢壁太華靜室內。削崖危聳，如刺空劈雲。而崖下剜潭，廣可五尺，亦如之。半入崖根，半露崖外，澄肰不竭。始僧廣傳持誦法華，如此咒鉢迎八功德水，傾注坎中。水僅盈勺，資給未廣。後太華更加開鑿，遂成淵泉。
在獅子林下。有泉三孔，湧出如沸。
水出法雲室之左，瑩潔騰湧，不啻白雲出洞。
在華嚴寺左腋，去寺里許。
在聚仙崖之下。泉上有古梅一株，踈影橫斜，堪入圖畵。
望臺有泉，自嶺脊瀝石而下。東會獅子林水，同發齊瀉，涓湧不息。栴檀比丘引流資引，多於崖端架木；曲折橫斜，度岫穿，以代運汲。
在接待寺之左。
在山頂後岡，去羅城二里許。泉有三孔，湧出作品字形。上有屋三楹，榜曰休歇處。山頂比丘咸汲此水，以資佛供。
在放光寺前七十餘步。其泉周圍多產木蓮花。
在青檀山東北峽中。
在慧燈庵左，菜圃之上。水從橫石中洩出，雖遇久旱，而此泉盈注如常。
在片雲居左嶺下。每天將雨，則泉中雲起。
在撒馬塲西南，下山路左峽。
在沙址，女僧繼周庵中。
流自猴子洞側，出於削壁絕壑之間，其源不可窮也。
在碧雲寺路旁。去觀徹靜室百餘步，水從三大石中沁出。
在獅子林二殊比丘石彈軒之西。水從大石下湧出。
在獅子林頂相靜室左澗中，危石之下。
出自獅子林支秋广傍，流灌栴檀林。諸修靜之士咸資汲焉。
在獅子林下，林泉靜室左邊。石孔流出，及天香師所鑿。
在蘭陀寺內佛殿後。相傳昔有金龍潛伏於此。
在幻住庵前東澗中。泉水清瑩，浮花泛彩，故名天乳。
在蘭陀寺門首，離寺一百八十步。
在止止庵舊址。
流自九重崖東石窟中，去道本靜室三十步。從一衲軒流過。
在蕉鹿崖下，即本懐禪師書華嚴經處。
在九重崖，河南大定禪師住靜處。其水逆流，自東至西二百步許。下洩過法易禪師靜室，分筧支引太小繇。
在九重崖西。從大石孔中流出，去醉象泉數十步。
其泉自靜居林左澗流出，去靜室六十步。水作青碧色，逈異他泉。
在明歌坪左澗中。
水出凌霄庵左澗中，去庵三百步。
在補處庵左，鳴琴溪中。水從三大石中流出。
在補處庵前，水自二大石下流出。其石蹲立作勢，有似鹿之飲川也。
流自法明寺左澗中，去寺半里許。
在法明寺門首，水從盤龍庵故址下流出。
水自首傳寺右箐中流出，下注止水靜室左澗中。
自首傳寺右澗中出，去寺四十步。
在寂光寺後麓。左澗有小山起，復凹如缺，水自此中出，離寺半里許。
從大覺寺左澗浸流。相去一里，分注過白花山、潮音閣。
自慶雲庵後麓流出。此水注瀉甚長，資給廣遠，緇素汲引，前後不輟。
從慶雲庵路旁瀉出，流過龍華寺。
在龍華寺右澗中洩出。
在西竺寺門外。其池形如半月，寺門內原有舊泉，久而漸湮，此即舊泉所注也。
水自淨覺庵後小澗中無節樹下流出，去寺七丈許。
在大乘庵左側大石下流出。
青鳥泉出法界庵溪邊，下洩無我庵，去庵一百六十尺。
出自龍泉庵後麓，流至庵左。其水與土相漬，染布作色甚冝，緇流山中頼之。
此水自白雲居石窟流出。內外兩池，方廣畧等，大約可八九丈。涓流甚湧，晝夜不舎。蘭若汲溉之外，猶復下注溪潭，歸納江海。
自古雪齋左崖下流出，西滙黑龍潭，水洩為懸瀑。
出自悉檀寺藏經閣東，去閣半里許。
浴塔泉出西顧山東嶺，飛流洩雲，傾濤濺雪。尊勝塔院僧體極治瓦為筒，自西顧山南麓，引渡文筆山北岡。兩山對峙，各處高阜中夾成溝。自卑而升，下注上迸，逆流不息，滙而為池。畜魚資汲，巧具神工，不啻禹鑿。子年，其徒妙濟復易瓦以銅，引入院內。另鑿方池，中搆小亭。池水平遶，儼肰蓬島之勝。覉逰宦子，莫不留連信宿，用相娛慰。
從菩提塲右澗洩出。
一名靈湫水，出般若庵溪左。
出雷音寺前路旁，相去百步許。
從慈雲庵後溪瀉出，下注開化庵溪中，多產榛栗。
在菩提塲上，出古樹根下。
出白石庵卧虎洞前，去洞九十步。其水湧出路旁，旱澇無異。
出木香坪。此處多產天女花，花似玉蘭而微小，其香勝之。山中比丘移植庵寺，春初盛開，色淨香清，堪冝佛供。
在玄雪南隅，去伏虎庵二里許。
在白鹿寺西嶺之麓。此處為賔、鄧二州交界，去大路百步許。
一名雙林泉，在翔龍寺左澗兩大樹中。亂石離離，清流迸湧，雙樹交映，故又因以著名。
在翔龍寺後。山岡迴複，林樹蒙翳，雖久居者，未能其源脉也。
在覺林寺傍，去寺半里許。
在無聲吼之右，從大石間流出。鼻舎、雪岸居諸比丘咸引之，以寛負汲。
在八角庵菜圃之下。
在淨雲庵門外澗中。
水出傳衣寺右腋。
讓泉原在開化庵內，有龍居焉，人不敢犯。後建開化庵，龍移居庵門外，僧眾頼之。泉之得名繇是矣。
在九蓮寺之右。
在華首門右，與眼藥水相對。古傳為迦葉尊者授記僧處。
在絕頂之北，去羅城三里。
在羅城正北，下山五里許。有崖數丈，斜掛飛泉，形如噴珠。
在龍吟壑中，繇放光寺右流過。
在放光寺葉子蓬之前。
水出岳山洞前。
出迴龍岡下。
出飛鳳嶺下。其聲洶洶，如海潮之奔湧。
在傳衣寺北坡側，寺僧德華所開。山勢閒曠，崖影遙連，平雲麓，倒漾翠微。周圍環以小垣，不碍山色。傍搆一小室，挹茲光影，致堪清玩。
在寶蓮庵內。擔當、把茅師徒居菴內，俱好畵，恒於此池洗硯。道㕛德音為題是名。
在大覺寺門內。方池甃磚，周圍九丈，畜金魚數百尾。荇藻交橫，翠微掩映，澄碧蕩漾。橫橋而渡，憑欄嘯詠，足澄心懷。
在水月庵前，形如偃月。
在悉檀寺門外。昔年蓮花盈沼，花皆錦邊，故名。
在白雲居門內。池面方平，周以青磚，上橫板橋。泉從其中湧出，水色清映，獨勝他池。蘋藻鮮澄，竟池涵碧。俯視遊魚，恍若乗空。
在白雲居門外。空淨明瑩，綠卉叢生。鷄山峯頂，影倒此池。良亦地脈相依不止，波光澄潔也。
在拈花寺門內。離離漾碧，恍若映花。
在雲海庵前二百步許。每山中欲雨，則雲從池出，故庵與池皆因此得名。
在肰燈寺外。
在龍泉庵門外。水色鮮澄，芳卉叢映，恍入謝公詩夢矣。
在華嚴寺之左，青龍橋下。
在德水橋上。
在息隂軒之前。
在西竺寺門外。此池原在本寺大門內，有龍潛焉。建寺後，住僧祝之，遂移門外坎下。
在檀溪嵟下。廣可數畆，有流泉湧出其中。
在鷄足山之南，周迴十里。中出嘉魚，有丙穴之稱焉。其傍産蓮花菜，味甚鮮美，土人珍之。
野史氏曰：滇南古屬西域天竺界內，自西漢以後始通中國。前此帝王之化不及，而彝俗愚悍，賴佛教化導，興起善思。郡誌載：茲地舊有三千蘭若。鷄山元旦，僧俗燒香散花，遠近至者萬計，自漢迄今無虛歲。可知滇南崇信佛教，殆先於中國。今村野土民，多有不畏王法，而談及因果報應則凜肰敬信者。肰則釋氏遏惡揚善之功，有助於帝王之治匪淺也。誌寺院。
在天柱山四觀峯。古有方塔一座，今毁。弘治間，有僧建庵其上。至嘉靖年，郡人李元陽建普光殿；萬曆己未，直指潘建觀風閣；天啓丁卯，直指朱泰禎建天長閣；崇禎丁丑，直指張鳳翮建善雨亭，築羅城，上立四觀樓；己卯，直指凃必泓建景星亭；辛巳，黔國沐天波移雲南省城太和宮金殿來山，廢普光殿併塔，就其址以立金殿。順治甲午，因殿宇頹廢，合山耆宿同僧自玉重修。因觀風閣舊址為佛殿，廢天長閣為伽藍殿，廢阿難殿為藏經閣，廢善雨亭為臥龍軒，廢景星亭為碑亭。後有土主殿，前有靈官殿。康熈三十年，殿閣俱災，惟銅殿獨存。三十一年總督范承勳、提督諾穆圖重建天一閣於觀風臺舊址；僧慧酪、福峙募姚安土官高奣映、子映厚重修殿廡、過道、山門。山頂風厲，冬春之間，積雪不消。而寺居其上，孤聳寒寂，非有志者不能久居也。
原名袈裟殿，在插屏山麓，登絕頂懸崖之半。此寺創自先朝，年代莫考。古碑碣有云：周昭王五年丙辰，牟尼佛出世，其脫衣正在此處，故名袈裟殿。唐天寶時，供刻像於此，又名迦葉殿。明初間，有羽人結一小庵，至成化時傾廢。嘉靖壬子，僧圓慶募鄧川土官阿子賢建寺。後又傾圮，復募阿國禎重修。萬曆壬子，阿岑增修，僧洪詔募造萬佛銅塔一座。順治戊戌，僧廣高與合山重修。康熈丁未灾，殿閣樓塔俱燼。戌年，山東僧淨極重修。丙寅年又灾，徒慧文重建殿廡，惟塔未建。辛未年，徒慧輝募南藏全部並水陸莊嚴，還貯本寺，接眾飯僧。內有土主殿，相傳為沙漠土主。葢其神自西域隨護迦葉尊者至此山云。
在仙鶴山下，背靠獅子林望臺，面向鉢盂山。寺創自唐時，明永樂、正統間，勅賜大少林寺僧了通、了曉重建并後閣。康熈戌，僧洪舒、廣重建殿閣，上供三世佛，接眾飯僧。
按：寺名石鐘者，閣之左，古有澄潭，上懸崖石，叩之如鐘鳴，故以名寺。今潭石俱廢。相傳有圓石，形如鐘者，譌也。
在錦霞山之下，背靠栴檀林。弘治年初，剏花椒庵。嘉靖初年，為奸徒盜葬，已而毁庵。僧悟明控官斷復。三十七年，僧本貼同蘇鵬程、楊舟建寺。萬曆年，僧儒全募童指揮重修。天啟間，儒能再修。康熈己巳，僧學彥、通智重修。
在鐘靈山前，即古明歌坪。背靠青檀山，面向尊勝塔院。左去數百歩，接淨居林。嘉靖辛丑年，僧淨月開建，其徒道裕、德住相繼增大之。後有玉皇閣，左鏡光閣，右觀音殿。康熈申災，甲子僧寂佐募修。
按：此寺址為明歌坪者，淨月初建寺時，掘地得碑，上云：迦葉入定時，八明王歌詠頌佛於此地，古稱為明歌坪云。
在鷄足中峯之中，背靠熊羆岡，面向九重崖。嘉靖間，僧真圓建庵。後黔國公張、郭二總管擴為寺，內有沐公祠。萬曆寅，頒賜藏經。乙卯年灾，僧海川募張舉、郭子榮重修，麗江土知府木增建藏經閣。戊戌正月灾。康熈癸丑，僧照敏、照彥募江西客人吳文華重建。總督蔡毓榮、巡撫王繼文俱有題額。
按：寺址林巒深邃，原係熊窟。僧真圓選勝至此，趺坐通宵。眾熊大吼散去，僧遂居焉。
即古圓信庵。在鳳凰山下，背靠萬松山岡，左尊勝塔，右白石庵。得山水大會鷄足中峯盡處也。嘉靖初年，僧性玄同李元陽剏建。隆慶年灾。萬曆丙午，僧寂觀重修。康熈己酉，僧心怡、源霔、源統重修。
在紫雲山前，萬壽庵之上。背靠望臺，左去龍華寺數百歩，右鄰千佛閣。萬曆初年，寂光寺僧儒全同城楊宗堯建一小庵。萬曆十七年，楚僧本安同吳僧福登，賫慈聖太后懿旨一道，頒藏經至山。儒全、宗堯延請本安居之。至三十年，僧可全增大為寺。康熈癸卯，僧周璧、洪質、普宜、普開新建大殿廊房。
在滿月山下，大龍潭之上，後靠石鼓峯。萬曆丁巳，麗江府土知府木增延僧釋禪建。天啟四年勅頒藏經，賜額祝國悉檀禪寺。崇禎己巳，建法雲閣貯之。至辛未年，其子木懿，重加丹堊，宏麗精整，遂為一山之冠。辛巳年，僧道源往朝普陀，又請嘉興府藏經一部歸，貯奉大殿中。康熈丁卯年，僧妙枝、教綿募麗江土知府木㙓重建門閣。
在白花山前，西竺寺之上。背靠望臺，左接極樂庵，右鄰大覺寺。弘治年間，僧圓亨建。嘉靖甲子，僧悟學募李元陽修治。萬曆戊午，僧洪聚、王治中重修。後有潮音閣，嘉靖丙寅，僧周堂募彭文學建。萬曆乙卯，僧普坤、李春富重修。
在瓊樓山下。倚壁参天，面山橫案，適當鷄山之胸臆。嘉靖丙午，僧圓惺同李元陽創建。萬曆三年灾，圓惺復建。戊戌年勅頒藏經，後有藏經閣，久已傾頺。崇禎間，合山耆宿重修。康熈辛亥灾，萬壽庵僧文波募順寧知府楊■■重建藏經閣。
在龍華寺之前。弘治間，僧慧徹建了空庵，其徒德林擴大之，更名古松庵。萬曆乙未，圓瑞重修為西竺寺。後有昊天寶閣，姚安陶珽讀書于此。辛卯年灾。甲午年，僧真崇重修。
在寂光寺之下，前對靈源庵。嘉靖甲寅，僧明玉、李元陽剏建。天啟間，性㓗重遷建之。
即古福緣寺。在中峯之麓，背靠傳衣；山岡左里許接九蓮寺。剏建自先朝，年代莫考。永樂年，商太監同僧普炤重修，後燬。嘉靖二十二年，僧致學募李元陽重修，遂移今址。萬曆年，天心和尚居此，接待往來僧眾，更名接待寺。後有觀音閣，今廢。
在積行庵西南。萬曆丁丑，僧周樂募建。康熈丁卯，僧德海重修。
在金龍潭，背靠獅子林。萬曆間，黔國公建，延法師真澄居之。康熈午，僧寂尚、寂戒募化重修。
即銅瓦殿，原名迦葉寺。在猢猻梯之下。左有袈裟石，右百步許，接華首門。即迦葉入定處，故寺即以此名。正德間，僧圓成同北勝州土官高世建，鑄銅瓦為殿。萬曆間，中丞唐時英修。後鄉官李元陽更為增擴，乃樹碑以記之。
在羅漢壁太華靜室之左。萬曆年，僧如唐禪棲於此。崇禎十年，其徒性讓改建為寺，今廢。
在西來寺左腋下。天啟年，僧幻空創建。康熈三十年，僧有悟、有光重修。
在毘盧閣左。萬曆九年，僧普宗剏建。辛卯，明月重修。康熈三十年，僧真奇重葺。
在補處庵之上。萬曆甲午，僧古事建，陶不退更名定雲庵，今荒廢。
在毘盧閣之上。萬曆己丑，朱廷偉同僧普宗剏，今廢。
在象鼻山前，首傳寺右二里許。萬曆年建，後灾。崇禎初年，僧自周重修，今廢。
古名白井庵，在聖峯寺垂巒下三里許。成化年剏建。嘉靖間，僧戒寛修建。康熈丙寅，僧福昹重建。
在西竺寺東。隆慶元年，僧德成建。萬曆丙午，其徒真鳳擴大之。崇禎年間，性寧重修。
即鉢盂庵，在石鐘寺之南，鉢盂山下。嘉靖年，陳剏建，李卓吾嘗寓此聽經。崇禎丙戌，僧周定重修。康熈丙午，僧普宜、廣富重修。
在息陰軒後。嘉靖年，僧能中建。萬曆二十九年，郭子榮重修，今廢。
在象頭山前，即大士閣。萬曆乙巳，直指沈公正隆剏建，徵僧古言居之。康熈丙辰年，僧德海、德壽重修。
在淨雲庵左。萬曆年，僧黙庵先建止止庵於般若庵之下。李元陽、楊如檟遷於今處，改名雷音寺。崇禎間，僧海法重修，內有聽竹軒。
在福緣寺西里許。嘉靖間，接待寺僧居靜於此。萬曆三十八年，延僧無為㞐之，遂建寺。其徒紫真、覺用相繼增修。順治丁酉，本湛重修。康熈三十年，蜀僧自證居之。
在尊勝塔院垂岡之下。嘉靖初年建。萬曆寅，姜應雷修治。順治壬辰，僧寂順重修。康熈壬申，僧通璧重修。
在蒼波山下，辭佛臺右三里許，為入山之第一剎。面對蹲象山，自此至山頂，計四十里。萬曆年間，趙日新建，後有玉皇閣。
在大龍潭上，悉檀寺前。剏自先朝，年代莫考。今廢。
在放光寺西三里許。嘉靖初年建，今改為迦葉殿塔院。
在金華庵下五六里許。萬曆辛卯，僧普霖建。
在翔龍寺左嶺下半里許。萬曆十年，僧炤能建。
在大聖寺西三里許。萬曆丁巳，僧通文同鄧川庠生張瓚建。康熈丙寅，本寺僧体微重建，飯僧結眾。
在金華庵之左，威音寺右。萬曆年建，今廢。
在檀花箐西十里許，背靠木香坪。萬曆年，僧普明建，今廢。
在鷄次坪西後山之麓，乃鄧川登山必由之路。嘉靖年，大理府卞經歷建，今廢。
一名幻居庵，在萂勒村之上。萬曆年，僧妙瑞建。此處最多佳木花果，前後俱有流泉池沼。
在牟尼山，去鷄足六十里。謝撫院買山為僧釋禪建，中有塔。
在大覺山。天啟年，僧可全建，今廢。
在白雲寺下，背靠羅漢壁。萬曆丙子，僧如正結茆於此。後周和、倪拱宸擴而為庵。康熈辛亥，僧文相、大幸募修。
在林泉室下一里許。萬曆年，僧如堂建。順治初年灾，僧淨立重修。康熈戊辰，僧普嚴募修。
在文筆山，乃鷄足左峯盡處。迴顧一山，如張圖畫。崇禎戊寅，麗江府應襲木靖，同悉檀寺僧道源、道真剏建。中立尊勝塔，高六丈六尺，周匝禪室四十楹。製度宏淨，頗堪託勝散懷。順治丙申，木氏復捐貲冶巨鐘，重二千餘斤。晨夕鐘聲，震响一山。精修之士，藉以警動昏沈。即愚罔之夫，亦可以震醒聾瞶，實聞修之一助也。康熈己巳，僧教綿、教立募土官木櫾、孫土知府木興重建。
在慧燈庵左，背靠迦葉殿。剏建年遠，日就傾圮。丁亥年，僧正用募鄉紳吏部曾高㨗遷址重建。康熈丙辰，僧學融重修接眾。
在集賢山下，古雪齋之左。崇禎辛巳，僧道涵建。子春，大錯和尚寓此修鷄足山志。康熈癸丑，僧教卓重修。
在天池山下，右去二百步為圓淨庵。崇禎癸未，賓川鄉紳曾高㨗延僧圓彩建。曾晚年祝髮隱修于此。康熈辛亥，僧妙熏同曾學祖重修。
在集賢山下，片雲居右。崇禎甲午，僧道源、道慈建，內有蒼波閣。康熈甲寅，僧教綿募修。
在寶蓮庵內。僧普荷隱居於此，著有罔措齋頌古。
在觀音寺之南。萬曆壬子，憲副馮時可為僧釋禪建。崇禎十三年，麗江府知府木懿重修。康熈己巳，僧教運重修。
在般若庵左。萬曆年，僧周科建，後荒廢。丁亥年，僧本達募周京重建，今廢。
在白雲居右嶺。嘉靖年，僧周嚴建。
在圓淨庵右嶺。萬曆初年，僧圓心建。康熈壬寅，僧廣息重修。
在龍泉庵左。嘉靖元年，僧如月募眾建。戌重修。康熈三十年，僧德壽重修。
在龍泉庵上。嘉靖年，僧普周建。萬曆間灾，僧道定重建，今廢。
在小龍潭上。萬曆辰，僧古爾建。門外有染池，緇流取其土以染衣。
在大士庵左。弘治初年，僧悟禪剏建。康熈己巳，僧洪敬重修。
在大智庵左。剏建年遠，莫可稽考。嘉靖丁未，僧可解募李元陽重修。萬曆丁亥，僧周儒再修。康熈癸卯，僧廣嚴重修。
在淨覺庵左，一名慧燈院。萬曆乙卯，僧如顯建。
在圓通寺左。嘉靖二十五年，僧真蓮建。萬曆壬辰，威遠州刁土官重修。癸巳年，僧洪宣重修。
在淨覺庵右，舊為湧泉庵，在寶蓮庵斗母閣之上。嘉靖年，僧真山、真用同建。後因山水崩瀉，庵為之圮。萬曆二十年，僧如海遷建今處，更名極樂。崇禎辰，僧洪鏡重修。康熈午，僧普合募土官高奣映重修。
在鳳毛山下，淨覺庵上，古名蓮宗寺。萬曆辰，僧真慧剏建。順治戊戌，僧普荷重修。內有罔措齋，庵後舊有斗母閣，今圮。
在西竺寺右。萬曆己亥，僧真松募眾建。康熈己酉，僧海淳重建。
在潮音閣上。萬曆二十二年，僧周徹募楊續芳剏建。崇禎間，僧洪聚重修。相傳迦葉入定旹，有彩雲飛繞於此，因以名庵。康熈甲子，僧宗源重建。
在鉢盂庵右，隔澗半里許。嘉靖間，有僧建茆庵於此施茶，因呼為茶房。後祿，楊周改建為牟尼庵，延僧智空居之。萬曆年灾，僧寶印重修。
在觀音寺右。嘉靖間，僧圓光建。萬曆壬子，僧如松重修。崇禎十年，僧海榮重修。康熈己巳，僧通璧募修。
在觀音寺之上。萬曆三十年，僧如金建，今廢。
在燃燈寺下。萬曆初年，僧圓貞建。崇禎十二年，僧真式重修。康熈戊辰，僧真密重修。
在慧靈庵之下。嘉靖四十年，僧悟能習靜於此。萬曆十一年，其徒大千募韓璠建庵。萬曆四十四年，僧普伸重修。康熈午，僧自明重修。
在天竺庵上，舊址在天竺庵下。正德間，僧可秀習禪於此，有天人送供之異。萬曆間，包見㨗、沈時泰重修。崇禎四年，僧普信移建今處，但荒僻寥落，無人居之。
在祝國寺下。天順年，僧智曉同徒慧雲建，後因祿。嘉靖間，僧普宗遷建。天啟乙丑，僧清滿重修，康熈壬戌灾。午年，蜀僧天璧重建，即萬壑松濤八景之一。
在隆祥寺右里許。萬曆間，僧真鸞開建。康熈午，僧寂玉募修。
在明歌坪右腋，凌霄山之下。萬曆二十八年，僧圓恩建，今廢。
在彌勒院西，背靠迦葉殿。萬曆乙巳，僧洪平結茆習靜於此。崇禎甲戌，其徒普現募朱新祈擴址建庵。康熈壬申，僧宗海募修。
在勝峯寺之下。嘉靖癸卯，僧潓壽建，今廢。
在滿月軒西。萬曆三十四年，僧靈骨建。康熈壬申，僧德悟重修。
在寂光寺右，內有清凉閣、雲鶴塢。萬曆年，僧用周習禪於此，其徒廣月擴大之。
古名八角庵，在傳衣寺之左。嘉靖間，僧圓炳建，隆慶年灾。萬曆初年，僧真悟募阮尚賓重修。康熈丁巳，僧寂洪重修。
在彌陀庵左。嘉靖乙未，李元陽同僧真炳剏建。天啟元年，僧如江募洱海楊土官重修。崇禎乙未，僧性杲再修，內有懶雲窩、無我室。康熈壬申，僧肇先重修。
在彌陀庵右。嘉靖間，僧海印建；丙戌年，僧心慧重修。康熈甲寅，僧無然重修。
在圓通庵左。嘉靖間，僧如松建，隆慶年灾。萬曆八年，僧了貴重修。康熈丙寅，僧源敏募修。
在松雲山下，古名蘭宗寺。嘉靖間，僧圓清建，舊址在左腋中。天啟辛酉，僧如桂募李中谿遷建今地，廢。
在菩提塲右嶺下。隆慶間，僧海眾建，後廢。崇禎初年，僧雪峯重修。癸巳年，僧心怡再修。康熈辛亥，僧源統重修。
在傳衣寺垂岡左側。嘉靖年，僧三昧建。崇禎末年，僧性文重修。康熈壬申，僧寂洪募修。
在慈雲庵下。萬曆三年，僧真鸞開建。崇禎辛巳，僧性永重修。其址先有龍潭，自真鸞開基，龍遂譲地，而出泉於左腋之下。康熈辛未，僧照瑞募修。
在報恩寺右。萬曆年，僧道備募眾建。康熈癸卯，水目嗣法玄顏重修。
在白石崖，乃鷄足右峯盡處。左二里許，接洗心橋；右二里許，接辭佛臺。弘治間，僧明正募洱海楊土官建。其崖壁玲瓏，洞壑幽邃，極天劃神鏤之巧，今廢。
在檀花箐西五里許。嘉靖年，僧南嵩開建。
在曹溪庵之西崖，今荒圮。
在古佛洞西，左腋出泉，甘美如曹溪。萬曆癸卯，僧明悟建；直指宋興祖重修，今荒廢。
在八功德水上。萬曆年，僧雲聚居靜於此，今廢。
在盤陀石北，小澄臺上。萬曆年建，今廢。
在滴雪崖前。嘉靖初年，蔡關主建，集僧煉魔於此，今廢。
在象鼻山寶藏庵之上。萬曆四年，李元陽建，今廢。
在觀音庵下，燃燈寺之上，今廢。
在凌霄庵右嶺下。創建年遠，莫可考論。今庵已傾廢，惟故址存焉。
在瀑布崖之西。嘉靖年建，今廢。
在傳衣寺下。萬曆年建，今廢。
在淨雲庵右。萬曆間，僧圓昇移瀑布庵於此，今廢。
在彌陀庵內。嘉靖年，僧大力建，今廢。
在大士閣下，今廢。
在翔龍寺下。萬曆間，僧普潤建，今廢。
在法明寺前，今廢。
在獅子林山後獅子窩。其間林木深曠，人不能居，今廢。
在獅子庵之北。東塢村土人建，今廢。
在山麓沙址。內居女僧。天啟年建。
在沙址村右。康熈丁巳，僧慧自新剏。
在沙址村後。康熈丙寅，僧淨光新建。
在聖峯寺內，萬曆間建。崇禎年，北勝州枈州守重修。
在放光寺內。萬曆年剏建，以貯藏經。明末，洱海道何閎中、鄉紳曾高㨗同八大寺重修。康熈甲寅，僧文波新之。
在石鐘寺內。萬曆年，僧了極募孫學易建，其徒周輝、洪舒重增大之，以貯藏經。順治戊戌，燬於兵火。康熈壬寅，僧洪舒復建。
在悉檀寺內。崇禎二年，麗江土知府應襲木懿同悉檀寺僧道源、道慈剏建，以貯藏經。辛未年重修。
在龍華寺內。嘉靖丙寅，僧周堂募彭文學建。萬曆乙卯，僧普坤募李春富重修。康熈戊辰，僧宗㓗同庠生李朝鳳重修。
在華嚴寺內。萬曆年，麗江土知府木增剏建，以貯藏經。丁酉年灾。
在四觀峯頂。萬曆己未，直指潘建，今廢。
在四觀峯頂。天啓丁卯，直指朱泰禎建，今廢。
在四觀峯頂，羅城內佛殿後，即禪僧廣稱閱藏之所。
在四觀峯之後二里許，玉枕峯上。萬曆年建，今廢。
在靈源庵之上。嘉靖甲寅，李元陽同僧明玉建，奉佛千尊。今閣廢，遷建為寺。
在祝國寺西，背靠青檀山，右去半里許接華嚴寺。萬曆戌，僧如文募王麒剏建。
在華首門，即迦葉入定處。先年有僧建庵於此，日就傾圮。嘉靖四年，僧昌玉同阿國禎重建鐵瓦殿。萬曆己亥，僧性來募周和建二方塔。癸巳年，鄉紳曾化龍重修。康熈午，舉人曾學祖同僧學融重修。
在三摩寺內。萬曆乙巳，直指沈正隆建。康熈申，僧德海、德壽重修。
在聖峯寺內。古有鏡千百面懸於其上，今鏡失，閣存。
在拈花寺內。天啟年，趙輝寰同僧普念建。
在仰高亭上。
在碧雲寺後，即幻空靜室也。
在鉢盂庵內。康熈甲子，僧普宜重建。
在古雪齋內。大錯和尚題扁，取唐句連山若波濤，奔走似朝東之意。
在九蓮寺內。
在大乘庵內。
在大士閣左澗中。天啟年，僧排清建。
在猢猻梯上。萬曆間，僧可極建，今荒廢。
在四觀峯二里許。嘉靖年建，今廢。
在大悲閣之上。萬曆年建，今廢。
在拜佛石之上。正德年，郡人李元陽曾讀書於此，今廢。
在銅瓦殿左數十步。大石起，青石白紋，分為條片，宛肖水田衣之狀。世傳迦葉晒袈裟於石上，故遺跡存焉。嘉靖初年，僧圓清結茆於此。後搆小閣，今廢。
在迦葉殿旁。嘉靖年建，今廢。
在西來寺之左。萬曆年，僧如唐建，今廢。
在西竺寺內。萬曆丁丑，僧德林建，今廢。
在寶蓮庵內。萬曆年建，今廢。
在瀑布之上。大理周太守建，即龍吟壑，今廢。
在接待寺內，今廢。
在四觀峯頂，觀風臺舊址上。康熈三十一年，總督范承勳、提督諾穆圖同建。
在迦葉殿前。順治丁酉修建。上貯藏經，中奉萬佛塔，最為莊嚴。其樓三層，而地形又最高，故名天咫。康熈三十年災。三十一年，僧慧文重建。樓僅二層，巡撫王繼文題額。
在寂光寺殿右，內供藏經。達磨尊者不立文字、面壁九年。斯樓之稱，葢欲閱藏經者，觸目警心，不借文字為津筏耳。
在大覺寺正殿前，內貯藏經。樓以二觀名，取道德經有欲無欲之義。
在傳衣寺佛殿右。萬曆年建，以貯藏經。樓前有大山茶一株，其高五丈，大七圍。花及萬朶，開時爛若堆錦，枝柯入總。朝暾初升，影映櫺檻，炫人瞻顧。其下又多種杜鵑，英燦繁麗，樓以此名。
在四觀峯頂。銅鑄為殿，外以金裝，梁柱窻壁，備極精巧。此殿原在雲南省城鸚鵡庵太和宮。崇禎辛巳，黔國公沐天波移建峯頂，因名此寺為金頂寺。
又名銅佛殿，在傳燈寺。正德間，北勝州土官高世懋與僧圓成重修此殿。因山頂風冽，嚴冬積雪，屋瓦凍裂，遂冶銅為瓦以覆之。
在華首門。嘉靖四年，僧昌玉同阿國真建，今廢。
在悉檀寺內。萬曆年，麗江土知府木增同本寺僧釋禪建。
在華嚴寺內。康熈甲寅，僧照敏同庠生吳維相重建。
在迦葉殿前閣，高二丈六尺。煉銅為之，外餙以金，上鑄萬佛，最為莊嚴。萬曆年，僧洪詔募造，今廢。
在文筆山。高六丈六尺，四圍迴廊四十間。製搆精宏，遠近瞻仰。崇禎戊寅，麗江土知府應襲木靖同悉檀寺僧道源剏建。後道真重加修整，鮮聖端崇，逈絕凡境。
在華首門，左右對峙，各高二丈三尺。萬曆己亥，僧性來募周懋和建，太子閣正居其中。
在牟尼山，高四丈。僧釋禪建。
在華嚴寺內。萬曆間，黔府張、郭兩總管，奉沐國公命，重修華嚴寺，因為沐公建長生祠於左。丁酉年燬于火，今故趾存焉。康熈辛未，僧照律重修。
在大覺寺內。公劍川人，己未進士，任四川巴縣知縣。天啟元年，川中藺酋叛，陷重慶府，公死之，闔門殉難。贈光祿卿，諡恭節，寺僧為立祠。
在四觀峯金頂寺內。萬曆間，潘直指諱者，於山頂建觀風閣。至天啟年，朱直指諱泰禎者，復建天長閣。兩閣最為偉麗，山頂由是香火始盛。合山比丘德之，為立祠，肖像祀焉。
在悉檀寺大殿右。木公諱增，號生白，麗江土知府。崇禎間，以輸餉助邊，加叅政銜。萬曆丁巳，公以母老祈壽，拜疏於朝，請建祝國悉檀寺。上可其奏，遂捐貲數萬，延僧釋禪剏建于大龍潭上。復于本寺門內建萬壽殿，以致祝國之誠。天啓戊辰，命僧道源入京請藏經，建樓供于殿左。寺僧因為立祠。公又于本山華嚴寺建藏經閣、九重崖建一衲軒、文筆山建尊勝塔院，俱極精偉。山中修建功德，惟公為最焉。
在羅漢壁撒手處之東。懸崖萬仞，竹樹參映，累石架木，別具勝致。萬曆丙辰，僧洪詔建。先有寂光寺僧心宗持鉢盛八功德水傾於崖下，因以成泉，至今不竭。
在西來寺之東二里許。屋止三楹，附崖而搆，窄處梯棧為階。老樹修竹，交映左右。崇禎甲戌，僧性超建。
在楊黼洞左。下臨懸崖，勢頗危仄，而結搆精好。左有小樓，坐攬雲山，別具靜遠之致。天啟甲子，僧廣高建，大錯和尚為之題額。
在楊黼洞傍。天啟年，僧還真建，今廢。
即幻空靜室右，碧雲寺上。乃張直指與幻空老僧問荅處。
在寶印庵之東，今廢。
在停雲庵之東，今廢。
舊名還真室，在寶印庵西。僧還真建。
在半空庵之左，今廢。
即還普靜室，在半空庵之右。崇禎年，僧還普建。
在普光庵下。崇禎年建。
在體然室之下。崇禎年建。
即覺融靜室，在碧雲寺下，水井之上。萬曆年，僧覺融建，今廢。
在水井之旁。崇禎年建，今廢。
原名會心室。在碧雲寺左。僧元然建，今廢。
在四觀峯西北四五里許。其下出泉，峯頂比丘汲飲於此。萬曆年，僧來秀建。僧廣和曾隱於此，今廢。
在華首門西，古佛洞之下，今荒廢。
在插屏山崖上。萬曆年，僧幻空棲靜於此，今廢。
即魯擺靜室，在藏頭庵西。昔魯擺老僧棲靜於此，有老猿來為之執㸑，今廢。
在小桃源洞前，今廢。
在兜率庵右，今廢。
在伏虎庵旁，今廢。
在軟瀑之旁，今廢。
即山東靜室。在收蛇洞門前，今廢。
在猴子洞。昔大千和尚居靜於此，今廢。
在放光寺西盤陀石上。石附崖而起，高數十丈。僧歸空結茆於上，架橋以登。俯視千崖萬壑，最為奇險。今團標尚存。
在飛鳳嶺之左，太古庵右。萬曆年，僧如琳居靜於此。
在覺靈寺右嶺上，昔僧老古棲靜於此。穴土為洞，人呼為老古洞。
在放光寺御藏閣之左。昔僧淵明閱藏於此，今廢。
在放光寺左崖下。旁有怪石澄泉。萬曆年，有江南僧居靜於此，今廢。
即岳山靜室。在放光寺下三里許，岳山石洞之旁。清流激湍，映帶左右。昔南岳僧禪隱於此，今廢。
在凌霄庵之下。鐵脚寶山居靜於此，今廢。
在聖峯寺之左半里許，僧真利建。
在白雲寺之左崖上。僧定雲結茆於此，今廢。
在白雲寺右嶺崖上。聖峯寺僧結茆於此，今廢。
在紫栢崖西。僧真利建，今荒廢。
舊名法雲室，在聖峯寺左二百步。崇禎年，僧法雲建，今廢。
在彌勒院左，兜率石傍。僧法行建，今荒廢。
即光室。觀音庵左，隔澗里許。僧光建，今廢。
在楞伽石之下。萬曆年建，徽州僧居靜於此，今廢。
在楞伽居之右。
在補處庵下里許。崇禎壬申，僧周用建。
在體如軒左，僧周正建。
在體如軒右。崇禎間，僧周悅建。
在體如軒之右嶺下。崇禎年，僧洪海建。
即自朝靜室。在補處庵左嶺下，僧自朝建。
在燃燈寺後嶺上二里許。昔有羽人煉丹於此，今廢。
在栴檀林玉霖軒右嶺下二里，眠獅石之左。天啟元年，僧覺明建。
在栴檀林老僧崖下，左有懸瀑。天啟年，僧殊勝剏建，其徒學蘊叅禪於此。
在積行庵右嶺，隔澗半里許。崇禎年，僧讀談建。
即年碍室，在玉霖軒左。崇禎年，僧無碍建，今廢。
在栴檀林。崇禎間，僧淡惺建，今廢。
在栴檀林。崇禎間，僧德明建，今廢。
舊為學弘靜室，在素雯居之上。崇禎年建，今廢。
即隔凡室，在老僧崖上。崇禎間建，今廢。
原名大乘室，在栴檀林望臺之西。崇禎年，僧大乘建，今廢。
即了塵室，在半山舫西。天啟年建，今廢。
在老僧崖右，崇禎間建，今廢。
在老僧崖下。崇禎年建，今廢。
在栴檀林，今廢。
在獅子林前。有小樓，俯瞰萬壑，竹樹深映，境頗幽勝。萬曆四十七年，僧圓燦建，後有石漏泉。康熈丙寅，僧教盛、真行募鶴麗鎮總兵王珍重建。
在念佛堂之右。
在念佛堂之下。天啟年，僧隱空建。
在藏海蓮居之下。萬曆年，僧大力習靜於此，開闢獅子林，為諸靜室之始。
在獅子林左嶺，一名大靜室。天啟年，一明建。崇禎間，僧野愚擴大之。
在念佛堂左。天啟年，僧玄月結茆于此。崇禎間，僧圓常就其址建一大艸閣，四圍搆六小靜室，故名。
在六波羅密之左。崇禎年建。
在獅子林吼天坪之下。天啟三年，僧念誠建。大錯和尚來遊，為題是名。
在圓明室後。崇禎年，僧玄谷建。
即無心室，在圓明室左。僧無心建。
在獅子林六波羅密之右。康熈丙寅，僧寂法、照明重建，改顏東林精舎。
在獅子林松月阿之下，今廢。
在獅子林右嶺。崇禎十三年，僧道真建。
在鼻峯舎右。崇禎十二年，僧玄指建。
在雪岸居右。崇禎十六年，僧玄聞建。
即慧光靜室，在雪岸居之上。僧玄竅建。
在石彈軒右嶺上。今廢。
在雲深處之右。天啟年間，僧道偕建。
在和光室下。天啟年，僧性淑建。
在垂虹居之右腋。
在若野室之下，旁有湧泉。崇禎元年建，乃仙陀棲禪處。
原名約宇室，在吼天坪之右。崇禎年，僧約宇建。
在念佛堂之上。
在太清居之上，即石广洞之左。今廢。
在倚天庵之左，前有片雲石。今廢。
在普炤室之上。今廢。
在守白室之上，前有壽星崖。今廢。
在無心室之下。
在無心室之右。
在珠簾水之左。
在松月阿之下。萬曆三十七年，僧寶峯建。
在無宗室之下，今廢。
在石彈軒之下，今廢。
在太素庵之左，今廢。
在容宇室右箐中，石洞邊，今廢。
在曉天庵之左，石壁下，今廢。
在若野室之右。
即容宇室，在曉天庵之左嶺上。
即永川室，在若野室之左肩上。
即惠肰室，在虛白居之右。
在獅子林之麓，幻住庵後里許。崇禎年，僧天香建。康熈丙辰，河南僧叅惺募翁大元重修。
在九重崖。背倚高嶺，面俯西山，地宇宏厰，重閣相向。崇禎二年，麗江土知府木增同僧道源建。寅年灾，僅存後樓。
在九重崖白鹿洞下。奇石怪樹，層繞左右。地不甚廣，而野花雜卉，頗極崖居之趣。崇禎元年，僧道乘建。
在白鹿洞下，寒山樓之東。崇禎三年，僧玄悟建，今廢。
即應機室，在一衲軒下。天啟元年，僧應機建。
在瑞雲軒下。天啟二年，僧讀宣建。
舊為文璽室，在法義室上。河南僧文璽習靜於此，二十餘年足不越戶。
在一衲軒左。僧道真建，今廢。
在山月扉下。僧玄理建，今廢。
在自得庵之上。僧玄象建，今荒廢。
即道本室，在枕流居下。僧道本建，今廢。
舊名大定室，在自得庵之左。僧大定建，今廢。
在山月扉東。今廢。
在九重崖白鹿洞下，寒山樓之上。今廢。
即月庵室，在枕流居傍。僧月庵建，今廢。
在白鹿洞下，寒山樓之下。崇禎年間，僧玄建。
附：諸庵院靜室在天池山下，鉢龍室前，毘沙精舎之右。砥石正當其前，左為倒影池。居士曾沛霖建。康熈癸亥，僧淨徹重修。
在白雲居右。崇禎年，羽士曾高明建。
在天池山下，毘沙精舎之右。天啟年，僧瓊明建。
在片玉山前，古雪齋下百步許。萬曆年建，今廢。
在滿月山下，悉檀寺後。天啟元年，僧冲虛建。
在五華庵上。僧寂定建。
在圓淨庵左。天啟元年，僧洪時建。
在圓淨庵右。崇禎十五年，僧三池建。
即無為室，在法界庵之左。崇禎十年，僧無為建。
在法界庵右。崇禎四年，玄要建。
即恒肰室，在五華庵左。僧恒肰建。
在無我庵右。僧周璧建。康熈甲寅，僧廣䛿重修，改顏鹿野苑。
在圓淨庵右嶺。萬曆年，僧釋禪建，今廢。
在悉檀寺法雲閣之旁。
在大乘庵右。崇禎年，僧淵明建。康熈丙辰，僧洪希同吳文華重修，改顏拈香室。
在圓通寺左，僧玄修建。
在卿雲庵左，僧玄頂建。
在卿雲庵右，僧玄同建。
在潮音閣內。
在龍華寺內。
在龍華寺左，隔澗百步許。嘉靖年，僧周徹建。
在西竺寺後。
在萬壽庵之右。昔有河南僧煉魔於此，今廢。
在千佛寺左。僧學選建。
在法華庵右。康熈壬子，僧洪紀重修，題顏兜樓室。
在水月庵下。今廢。
在水月庵內。天啟年，僧書佑建。
在水月庵右。崇禎年，僧書奇建。康熙壬子，僧行照同吳文華重修。
在法華庵右，隔澗半里許。萬曆己丑，僧寶會居靜於此。後遷建為靈源庵。今廢。
在燃燈寺之下。今廢。
在雲海庵內。崇禎三年，僧性倪建。康熙甲寅，僧寂崇募修。
在雲海庵右。萬曆二年，僧明真建。康熙丙寅，僧仰黙重修。
在華嚴寺後，檀溪崖上。崇禎辛巳，僧靈相建。康熙壬子，僧普胥重修。
在大士閣左澗中。
在報恩寺左。天啟年，僧昭印建。康熙壬申，僧抱璞重修。
在傳衣寺後。崇禎八年，僧了愚建。
在水雲居左。崇禎十年，僧覺悟建。
即定庵室，在水雲居前。天啟年間，僧定庵建。
在圓通庵後。萬曆年，僧釋禪居靜於此。崇禎元年，僧空宗、寂光重建。
在淨雲庵內。
在淨雲庵內。
在雷音寺內。羽士懷玉建。
在九蓮寺左。天啟四年，僧覺用建。康熈辛未，蜀僧自證重建。
即彼岸室，在傳衣寺左箐中。今荒廢。
在秋雪庵之左。僧雲谷建，今廢。
在羅摩苴箐。萬曆四十二年，僧覺心建。
舊為無方室，在東瓜邑山。天啟年，僧無方建，今廢。
在金華庵之下三里許。
即體微室，在翔龍寺之前半里許。僧體微建。
在雞坪關。天啟二年，僧釋禪建。謝撫軍遊此，值沼生瑞蓮，故名。
在牟尼山上十里許。僧釋禪建。麗江府知府木增重修，今荒廢。
在大石洞山上十里許。僧釋禪建，今廢。
在四觀峯，與善雨亭相對。今廢。
在曇花庵內。今廢。
在牟尼庵之後。天啟六年，賓川州守蔣爾第建，今廢。
在放光寺門首，金剛石上。守州蔣爾第建，今廢。
在羅李坊之上。直指周懋相建，久廢。康熈三十一年，僧慧輝重建。
在四觀峯，今廢。
在獅子林翠雨室內。
在尊勝塔院後，振衣岡上。
在銅瓦殿左側，舊稱為一禪天。雙松為柱，懸額于中，路經其下。今樹老而額廢矣。
在迦葉殿左峽，仰高亭之下。賓守李世申建。考羅、李二先生，當是羅近溪、李中溪。此坊之立，巡按周懋相之命也；復建仰高亭於坊上。周有，載中，述景仰兩先生之意甚詳。後人誤以為羅念庵，實非也。
在聖峯寺門前，大理王治中建。今廢。
在放光寺三門。
在寂光寺門前，響雪橋之上。今廢。
在悉檀寺三門。
在悉檀寺門右百步許。
在體一橋上。
在大士閣左澗。
在大士閣門內，直指周懋相立。
在息陰軒右路旁，今廢。
在傳衣寺門前，直指毛公建。
在傳衣寺門左。
在接待寺門前。今廢。
在沙址村上，報恩寺之下。萬曆癸卯，直指宋興祖立。有修坊田，附在寂光、大覺二寺。康熈己巳，僧普宜同合山重修。
在檀花箐。
在四觀峯藏經閣之後。祀信時景帝土主，乃蒙氏所封金馬碧雞之神也。
在迦葉殿內。祀沙漠土主。相傳此神自西域隨護迦葉尊者至此，又稱為迦葉土主云。
在靈山一會坊之右。其神即迦葉殿土主。土人每以血食享之。崇禎年，有陝西僧惡其污穢，告經巡道，移神于沙址，以便血食云。
在下土主廟之下。其神即沙址村土主也。
在九重崖後山。
在華首門左百步許，僧正用建。
在悉檀寺左，大龍潭上。僧釋禪建。
在尊勝塔院之北，西顧山下。僧道真建。
在河子孔，有上下二處。
在迦葉殿門前，祗陀松下。僧廣高建。
在拈花寺右五里許石蟇江上，俗誤呼為百接橋。考百接橋，原在拈花寺前。寺未建時，山道泥淤，土人以方木數十根連接其上，以便往來，故名百接。今既成坦途，舊橋久廢，人遂以五葉橋為百接橋。其順非有如此者。
在雪陰橋右。
在河子孔下，諸溪水合河子孔水，俱由此橋下出。今誤以此為洗心橋，其實洗心橋別在此橋之東，人罕由焉。
在九蓮寺前半里許，僧本達、性杲重建。
在報恩寺上，葫蘆澗中。
在悉檀寺前半里許。天啟四年，僧玄同造。
在寂光寺下，大覺寺上。
在華嚴寺路左，寶華池上。
在華嚴寺路右，黃沙溪之上。
甃亂石為之，在大龍潭之前。
在白沙嘴下五里許，麗江府造。
在法界庵西，倚杖溪上。旹大錯和尚修志片雲居，擔當老人隱居寶蓮庵，無盡禪師寓斷際處，恒與仙陀、眼藏諸衲子閒遊至此，倚杖逍遙，故名。
在九子溪下，由首傳寺過燃燈寺處。
在大覺寺內，軟碧池上。橫板相連，長一丈一尺，濶八尺。方正寛平，不為斜陡。履道坦坦，足稱幽人之歩。康熈壬申，僧廣慈改修為石橋。
在白雲居門內，秋月池上。還源禪師隱於此者二十年，送客不過橋。一日，大錯和尚同眼藏來訪，還源不覺送過是橋，眼藏云：遠公乃過虎溪耶！三人大笑而別，橋遂以此得名。
在象石村之上三里許。天啟年，鄧川庠生包大任建。
在雞次坪下三里許。僧一心建。往來者因號名橋，至今相延不復更矣。
在白沙嘴之下四里許。兩岸各有一大石負岸而起，對橫溪上；東西相接，闕處僅三尺許。往來者由焉，遂號為天生橋。
野史氏曰：於戱！地由人重，豈不然哉？滇南古屬西域，崇尚釋氏其來久矣。至文章禮樂之教，則開自司馬相如。宋祖玉斧一畫，復淪於侏者數百年。故滇中人物，自明以前，概難稽核。士生斯地，其亦不幸也！夫今考之輿志，徵之野史，以及故老傳聞，擇其可紀者著之。若夫耳目傳疑者，則姑闕焉。孔子曰：多聞闕疑。誠不敢屈筆以誣斯民也。志人物。
鷄足古和尚，不知何許人也。名小澄，俗呼為小沈。與二僧同住一庵。入城吃食，南詔問：識何法門？小澄荅云：我能使死者生極樂世界。南詔遂令國中，但有死者，請小澄起棺，如此十餘年。有讒于南詔者曰：小澄妄人也！云能超度死䰟，何所證驗？臣願入棺試之。南詔如其言，請小澄起棺。將至化骨處，起棺葢視之，誠死矣。懇之求生，小澄又作法，遂甦。死者悔曰：我已生七寶宮殿中，如何復來此？小澄遂還舊庵，見二僧，問食。二僧曰：汝從城中來，乃不褁糧，至此索食耶？小澄遂走，叩華首石門，門訇然中開。二僧追呼至石門，則石門閉矣。二僧悔恨，焚身門外。焚處生栢二株，有泣淚泉存焉。或云，小澄即迦葉化身也。
不知何許人，嘗在洱海東北青巔山峻石上禮迦葉，日課百拜。人名其石為禮拜石，下臨不測之淵。濟後立化於石，今無有躡其石者。
威楚人。三歲能誦佛號，入微溪山為僧。嘗遊螺髻山，有虎伏崖下。後入九重崖，絕粒經月。一日端坐而化，茶毘之處，祥雲羃焉。
禪師號德存，趙州人也。幼入鷄足山出家，遍歷講席。因問中峯和尚：于三乘十二分教明得，與祖意是同是別？峯曰：你舉教意來看。師曰：擬舉即差！峯曰：恁麼則你講的經聻？師擬議，峯便喝。師不覺汗下，因茲服膺。峯為升座示法語，有叅玄上上人，須識巧方便之句。後結庵山中。一日聞僧云：水自石邊流出冷，風從花裡過來香。遂開悟。
河南人，至正年間來山，開羅漢寺，在大龍潭上。
禪師號啇巖，得法于玄鑑。初住鷄山，為土官高鳳請于姚安，創活佛寺。與總鎮繼軒沐公為方外交，題師殿額曰真如境界。贈詩曰：諸已消除一真獨自如舒之彌大千捲之無欠餘境界亦何有湛然靈以虛心境兩相忘寥寥徧幽居後諸方學人雲集座下者七百餘人。送圓炤香周禪人偈云：正是叢林搖落時出門相送步遲遲明朝玉案山中寺逢着仙人莫看棋聖峯寺開山僧也。弘治年間人，俗姓胡，曲靖世閫之弟。年十九棄俗，日食一飡，積久道重，人以白齋呼之。遂歷湖海印證，末旋滇，入鷄足山。先憇峯頂，後於明歌坪建寺。掘地得碑，有迦葉入定，八大明王歌頌相送之說。遂營緝成寺。
大理人，長身修髯。始居淨土山，後入鷄足，歷九載。每入廛市，嘗依祠廟，置瓢神案，託食於神，人輙以食食之如神。後至白崖。忽一日謂眾：明日䖝蝗寺示寂。扶掖至塔所，趺坐說偈曰：吾三十年寂而常照，照而常寂。效此修得吾啖飲也！奄然順化。茶毘之次，忽瞠目曰：大衲與舉火者，此中有藥，當分。遂寂。
號大機，圓信庵開山僧也。俗賓川人，姓趙，生於弘治壬子。初入鷄足山接待寺披剃。師体貌頎然，存心仁厚。嘗應禪期，累居首座。後剏圓信庵，諸山俱服其德。于嘉靖癸亥年無疾而逝。
放光寺開山僧也。陝西甘州人，年十六出家㐲牛山。後歷峨睂、五臺，遍叅知識。于嘉靖間至鷄足山，見華首勝蹟，誓建寺于下。李中谿遊山相遇，遂為興創焉。惺道行孤高，三十餘年為僧俗所歸。
號定堂，尋甸楊氏子。嘉靖禮搖鈴山白齋和尚，叅萬法歸一有省。後住鷄足山金龍潭，屢見金龍出現。又見本寺椒樹放光，故初創庵名花椒庵，後方改寂光寺。師化時，書偈云：幾力盡心圓處，坐脫娘生鐵面皮。端坐而逝。
老廣西者，鷄足山老僧也。名如正，廣西桂林人，俗姓周。萬曆丙子來止鷄足，人以老廣西呼之。住山四十年，棲隱艸庵，或趺坐空心樹下。在庵則捆屨、蒔菜以自供。或遺之錢，即遺寺主，以為供餽齋粮之佐。凡經行處，鳥不亂羣，獸不亂行。後趺坐而化。粤東羲印禪師銘其塔曰：師之生年，花甲四百七十有零；師之僧臘，水邊林下七七餘齡。木人花鳥，蘗苦氷清。雪衲補處，密行圓明。翻然示寂，空花死生。形影不弔，聲响分明。筆頭隻眼，舎利歸寧。窣堵坡前，山色青青。明明千秋，月炤西陵。僧普荷題像贊云：嘗聞老廣西是個金剛漢子，今日見你、拜你，不過是個骨柮子。謂是行僧，便歇不下你擔子；謂是禪僧，又摸不着你鼻子。帶來底是敲破了半個魚子，打坐處是一科將死未死空心樹子。這便是你留與後代兒孫底榜樣子。請看這駝子，這子，咦！只恐還不是你。
號月潭，鷄足山華嚴寺開山住持也。嘉靖初，自南京來，卓錫於此，故人以南京庵呼之。後弘為寺。李逸民曰：真圓有戒德，其徒皆率教，一山所不及也！
和尚不知何許人。居百接橋東土龕。日惟種圃，夜則跏趺。嘗以艸席為囷，趺坐其中。囷形稍匾，故人呼為匾囷和尚。人傳師持。時有剏賊之擾，殊不介意。後擾之甚，師笑曰：何乃如是？遂黙坐持咒。是夜，盜數人旋繞囷旁；至曉，迷謬不得去。盜叩頭求釋，師以手揮之，乃去。鼓山嘗有妖夜出，人不敢行。師以咒制之，妖遂息山中。僧眾降妖坊于法華庵旁，今故址尚存。
鷄足山僧。嘉靖初，結庵袈裟石上，孤標峻潔。李中谿稱為一山高僧之首。
名道裕，聖峯寺淨月徒也，幼出家。行腳至南海普陀山，得定三日，一時名德莫不欽之。道行清玄，聲稱遠播。後歸鷄山，李中谿與之為方外交。耆年無疾，端坐而化。
名興徹，洱海人。初師鷄足定堂，誓立禪，永不坐臥。後往孤島寺，叅天竺和尚。竺與師鉢烙餅，連燔六枚，一一被訶。跪請曰：某素為鄙業，所食不佳，願賜指示。竺曰：示汝耳。繼又入蕩山，學楞嚴于印光禪師，每定三日。光訊曰：得法喜乎？曰：然。自是翹一足立，無欹斜。住獅子山，一日向眾為別語：香煙盡，我則去矣。迨香煙既盡，聞空中佛聲，漸向西而逝。
亦定堂法嗣。賦性孤高，不隨世緣。住山遇虎，白額掉尾而來，見之輙㐲。年八十餘而終。
號古鏡，白崖人。自幼于龍華寺出家，後歷諸方叅究心地，結茅于寂光寺，名古鏡庵。一日，師補衲，有僧來叅，繞師三匝。師將衲擲地示之，僧便禮拜。壽至九十六而終。
寂光寺僧，澂江楊氏子。年十五，詣千佛閣出家。從定堂得三昧法。棲金龍庵六載。因山無藏經，入都叩請。羅近溪遂為請送寂光寺。師奉藏歸，結幻住庵居之。後坐化。
號雪庭，趙州人，俗姓張。髫年習儒。一日閱般若經，慕釋氏學，遂出家，徧叅知識。後謁龍華寺佛心，師曰：某甲初進，乞垂開示。佛曰：近前來，為汝說。師拂袖而去。佛深契之。後剏潮音閣，壽九十有五。
寶山德住禪師，聖峯寺僧。劒陽人，俗姓張。嘉靖辛亥，於聖峯披剃。後依蔡關主究心宗學，脇不至席。一日，歷伏牛山，欲入堂，眾哂為滇人足軟。師遂翹一足，立七晝夜。眾皆驚服，呼師為鐵腳羅漢，名振遐邇。還滇，隱居幻住庵。聖峯遇災，師與妙峯重恢建焉。
黙庵禪師，賓川李氏子，生而喜佛事。嘉靖癸丑，投師正宗，創止止庵。師初不識文字，日夜禮華嚴不斷。經六七載，頓開慧性，誦華嚴如夙記，遂叅匾囷和尚。中谿公請師三塔開堂。後建徧炤寺于白崖，建般若寺、萬松庵于洱海。著有觀無量壽佛經註。國母遣妙峯賫藏入山，賜師紫衣。年至七十有五坐化，分靈骨於雷音、萬松二處建塔焉。
西來寺開山僧也，關中人。結茅于羅漢壁崖下，日禮法華。既久，泉自崖根湧出。每齋罷，以手擎飯，念佛一聲，羣鳥集肩而食。修銅瓦殿下大路十七里，登山者便之。
號無臺，大理郡守李華之孫。年十八，投聖峯寺白齋披剃。後隱波羅崖，艸衣水食，嘗七日忘飡。又叅定堂、接天二禪宗。中溪贈詩云：貝葉翻三藏，曇花作一燈。又送師歸淨雲舊隱，贈詩云：袖雲一旦別，蘿月幾時圓？後中溪請師白鷗社同居三年。至萬曆十五年九月九日，沐浴端坐焚香，命眾誦千遍，誦畢而逝。及茶毘，室有異香。
號水月，昆明人。萬曆初年，禮古林為師。後與朗目同叅。遍歷大方，海內宗匠無不印可。一日，至峨睂山四會亭，得璢璃三昧。後歸，主寂光寺。朗目寄詩云：鷄山古寺初逢處楚國長途復遇時三十六年成久別而今題作一聯詩又：華首峯頭大寂禪煙霞養得慧身堅有時坐到忘言處迦葉重來展笑顏天台兵憲王公問師：日用事如何？師荅曰：鑿池不待月，池成月自來。
號無心，大覺寺開山和尚也。承天人，俗姓舒。幼隨母至燕，不茹葷。遂辭母，祝髮法海寺。年十六受戒，大闡宗教。萬曆己丑，慈宮頒藏鷄山，賜紫衣。與妙峯同賫至山，奉藏華嚴。師駐錫大覺，一山無不宗仰。
號月輪，華嚴寺月潭法嗣。馬龍人，姓易。年十八祝髮，即謂：萬行為菩提初基。雲遊至燕，演習經論二十六載。請藏來山，兩賜紫衣、圓頂，與妙峯同賫藏山。重修華嚴寺。
號徧周，大覺寺僧也。鶴慶李氏子。年十六入山依月輪，值妙峯、無心二師捧藏來山，議安華嚴寺。由是開閱藏制塲百期，于眾中選師披剃，侍無心老人。既妙峯復命，而無心老人居大覺，師隨侍數年。感雲邑楊公後成大覺，法席即隆。門下百人，如徹庸輩，咸其孫也。
幻空和尚，北京人。初入山，住大覺前樓，次住迦葉殿崖上，又住羅漢壁石崖邊大樹下。後諸方宗仰，遂剏碧雲寺。師居山四十餘年，惟以叅禪為宗。有來問法者，但隨機接人。時有直指姜思慕師道德，入山訪師，見師真掛壁，師坐龕中，即云：和尚和尚，業障業障。既在龕中，又在紙上。此處為真，彼處為妄；彼處為真，此處為妄。速道速道，免喫吾棒！師從龕中荅云：業障業障，不止和尚。赤條床頭，冠裳輿上。這也不真，那也不妄；真則俱真，妄則俱妄。如此是說，請收尊棒。姜公改容禮之，遂為建寺勒碣云。
不知何許人。依印光出家，習頭陀苦行。檀花箐素為盜藪，師獨結茆于路傍，晝夜經行三十年。盜賊感化，餽以香供。本鄉善士請為建剎，師拈香祝曰：若此當興佛事，請示靈異。祝罷，金光炤徹山原半日，因建金華庵。師後于庵之東石洞中禮佛十三年，繇是大聖、翔龍等九寺，因金華之靈異，遂繼剏焉。臨終，師命門人具齋，邀諸檀越，沐浴趺坐盆中而逝。茶毘之次，覺有異香。
禪師曲靖人。稚年入山，禮月輪祝髮，乃遊歷諸方，叅訪明哲，頓悟心宗。後結社廬山，四方衲子雲集，座下千餘眾。後不知所終。
所庵真澄法師，尋甸張氏子。年十五，企仰玉龍庵發光。師一日菓園摘柿為獻，忽墮地，昏昏如夢中。赴發光座下，光曰：汝事辦否？師曰：已辦。及甦，五體猶仆墮處，遂悟生死不在色身，乃禮光受五戒。年十八，叅古梅曲江。梅告以遍遊天下，遂歷叅諸師。至千佛寺，禮徧融和尚。受法後，乃來往五臺、鷄足，弘演教乘，為近代法師之冠。建那蘭陀寺於鷄足之金龍潭。
號法界，傳衣寺僧也。大理人，俗姓陳。于萬曆間出家。後歷諸方，至燕叅徧融和尚。歸滇，至響水關值虎，虎避。山主傳衣，延所庵開講。後寺災，師恢剏焉。
朗目慧光禪師，曲靖人，姓李。曾住鷄足寂光寺。後遊海內，登天目蘭風之堂。風以見佛了生死為問，每擬議，風輙呵。一日風肩柴次，遙見師，擲柴于地，曰：見佛了生死？師不言，直肩柴去，曰：見佛了生死！風深契之。後神宗李太后召開堂于北京蘆溝橋，復興安慶浮山，刻九帶集。囙與眾說楞嚴，至同分、別業二種妄見處，忽下座告眾曰：緣盡矣！跏趺而逝。塔于浮山，有法句行世。
號本無，昆明張氏子。博學有道行。初憲副馮時可擇鷄足勝處，建息陰軒居之。後麗江土知府木增復延建悉檀寺，并開牟尼山。所著有風響集、老子註二卷，及楞嚴懴、禪宗頌古，俱行世。
法名廣融，葉榆人。俗名李應霖，中鄉榜。萬曆年任知州。棄家祝髮于寂光，禮水月為師。建三益樓、清凉閣。
號大力，宜良人，所庵法裔。初入山時，四林茂密，人跡罕到。是時山中無住靜者，剏建靜室從師始。師素履朴直，舉止有古人風。初修苦行，後叅禪，專以淨土接引後學。年近六旬，夢生西方，現一池中，皆大蓮花，花上皆坐偉人，自身亦與焉。示寂時，合掌西向。
禪師號野愚，雲南嵩明人，法嗣水月。行腳江南數十年歸來，著有頌古百則、漚花集一卷行世。逝於昆明，化時獲舎利數十粒，手骨赤如珊瑚。聚洲王太史以師禮之，臨終偈云：一句元無，踏倒太初；非凡非聖，萬象如如。塔於古庭之側。
號如如，澂江張氏子。幼業儒，因看楞嚴、維摩諸釋典，遂有出塵之想。後棄家，投幻空祝髮，惟以叅究為事。有叩問者，隨機應荅。著有三教直指、金剛定衡、性學正宗等書。拈花寺乃師始剏也。
號蘭宗，黔中畢節人，姓王。年十八，投所庵披剃。遍叅海內知識，精通教典。住獅子林三十餘載，修華嚴法界觀為宗，諸山耆德無不欽仰。端坐而化。茶毘之時，異香滿室，隣僧念誠聞空中有天樂之聲。
徹庸禪師名周理，雲南縣人，姓杜。生於萬曆十九年，白氣出屋，鄉人異之。出襁褓，啼不止。有二僧登門，賜名慧九。九歲䘮父，十一歲入鷄山大覺寺禮徧周為師。時周預夢，有大蓮花生於殿庭，明日師至。稍長，篤志宗風，有僧密藏開發叅禪之要。後歷諸方，得法天童密雲和尚。歸鷄山妙峯開堂，海眾雲集，以棒喝傳宗。滇南自古庭後二百餘年，祖燈再熖，實從師始。晚住妙峯，著曹溪一滴及語錄行世。臨終示偈云：生也如是，死也如是；夢幻空花，物恒順常如是。塔于妙峯山。
號蒼雪，昆明人。出家于妙湛寺，歸鷄山，為水月侍者。年二十五，行腳江南，住吳門中峯，為一雨法師上首。紹長干十友講席者數十年，宗風凛然。詩名籍甚，大興支公道塲。著述甚富，海內宗之。有詩，云：小艇難禁五兩風鷄山有路幾時通殷勤為我傳鄉信結個茆團在雪中後老於中峯，不知所終。
號應機，雲南縣人。幼入鷄山，禮法光為師。遍叅海內，叩朗目于浮山。將辭歸，朗目贈詩云：孤身遊萬里一錫振千峯心花開片片慧目演重重踏破曹溪旨叅罷少室宗訊謁諸方去歸家叩石鐘既歸石鐘，眾欲請師住持，師云：我事尚未了，寧能為人乎？遂登九重崖結茅栖二十五年。將謝世，迎歸石鐘。方坐，乃云：這遭我坐家裡了也。合掌而逝。
號艮一，宜良人。自幼投大方和尚剃落，後嗣所庵學華嚴法界觀。師戒行威儀，無可比者。
號冲虛，昆明黃氏子。出家盤龍寺，初不識文字。遍遊海內，住峨睂山二載苦行；住五臺山九載，學盡諸經。後徧叅蘊璞、憨山諸大師。歸滇受具於所庵，建不二軒居之。後住傳衣十五年，專心念佛，誓欲往生淨土。將遷化七日前，邀山中耆宿告別。至七日，跏趺念佛而逝。
河南人。年十三出家，往浙江叅湛和尚。問：何處來？答曰：牛山來。湛云：幹何事？答云：念佛。湛云：還要叅究。師云：怎麼叅？湛云：叅箇話頭。師云：某甲不會。後至湖廣叅黃蘗，請開示。蘗大喝一聲云：你看我這裡有個甚麼開示？師亦不會。又求請，蘗搊住脇下抖三抖，師亦不會。遂求話頭，蘗命叅父母未生前，誰是我本來面目？又十年，不契，乃發誓住山。天啟年間，來鷄足，住九重崖，不出戶者二十年。單叅一箇誰字，至不知朝暮春秋。一日，見撞鐘僧，問云：如何不撞鐘？僧笑云：放下鐘搥，又呌我撞鐘。一日，說偈云：一竅玄關在此時世間曾有幾人知若還開了通天眼步步頭頭合祖機後師道行既高，接引愈廣，鷄山僧眾以老河南呼之。臨終辭世偈云：我原本無我人亦且無人會得老僧意大地現全身和雅真利法師，雲南大樹營人，姓石。幼投徹明為師。遊方至金陵，受戒于古心和尚，傳教于三槐、蘊璞諸大師。談經三十餘會，律徒半海內。至楚，為岷王師。後還鷄山，廣開講席，至八十而終。
號雲聚，河南人。苦行自持。住四觀峯，剏建金頂寺。住山數十年，精勤不懈。崇禎末年，無疾而逝。
自如寂定法主，劒川人。遊歷諸方，受戒於三昧和尚，叅顓愚大師。博通經典。後歸鷄足山，弘開法席，建斷際處，居數年。劍川段氏敬師名德，請開石寶山，遂終老焉。
號傳燈，葉榆人。幼依大覺徧周出家，壯而遍歷名山。歸來，日夜念佛，不簡寒暑。忽一日，聞墻角西有喚聲云：當中品往生。師遂集眾，眾方至，師起，立牀前而化。手中數珠、拄杖不墜。後出茶毘，惟數珠不化。及視其珠，乃木盾也。
首傳寺僧也，昆明人。與還源禪師交善。嘗于午齋後熟睡，還源曰：齋後即睡，無碍乎？寛云：我睡在虛空，何碍之有！甲午年某月日忽囑寺僧云：我來日午時，當告別大眾。即散其衣鉢。至來日午時，索筆畫蓮花。及畫完，乃一偈也。偈云：緣合則現緣離則寂體自真嘗了幻如是命僧徒送與還源，端坐而逝。
行僧也。鎮南州白土城人。于本處出家，來山依大力。住獅子林三十載，夜遊念佛三年。居無牀榻，晝夜跏趺。頂上燃燈，計有三千餘盞，而頂骨瑩白如玉。年八十，終于石鐘寺。
無住洪如禪師，定遠人，姓鄧。幼慕宗學。萬曆丁巳，同周芝公遇徹庸和尚，即拜為師。庸命叅狗子無佛性句。後就河南大千祝髮。復來鷄足叩徹庸，入白雲窩，苦叅三年無所得。一夜坐高樓，聞鐃鈸聲，忽然大悟。舉似徹庸，庸許之。陶不退問：叅何話頭得悟？師舉趙州無字。陶曰：無字聻？師曰：雪閣。陶深然之。
先生者，永樂年間太和人，號存誠。隱居不仕，孝友好施。庭前桂樹扶疎蟠蹙，巢居其上，因別號桂樓。讀書不輟，一日硯水竭，欲下取之，顧視則水溢矣。自是有得。後入鷄山，栖羅漢壁崖穴中二十餘年。年八十，歸家卒。卒之日，家人見公從外入，曰：楊黼今日大事了也！凡所交遊盡見其至家為別。又有人於安寧道中遇之，疑仙去也。所註有桂樓集、篆隸宗源。卒之日，又有人於貴州見之，寄語諸孫。計程，是日已過二千里外矣。
山東人，舊居終南日久。萬曆間，入鷄足山，住獅子林，與山中名德結百期打七煉魔，後不知所終。
河南歸德人。幼通三教，尤精道德之旨。年二十五，雲遊方外。崇禎甲申至鷄山，後遊騰越。人皆以神仙呼之，周荅詩云：人人說我是神仙我是神仙豈偶然只為南滇無大道故來此地示真傳後竟隱去。
諱宗本，俗姓曾，名高㨗，賓川人。崇禎辰進士。得第後，於南京叅天童和尚。言下有解，遂不仕，歸隱鷄足山天池齋。晝夜叅究，精勤不息。
諱洪先，江西吉水人，嘉靖己丑狀元。隱退，遊域內名山。至滇入榆，造弘山廬夜話。走鷄足，李中谿跡其後。講道于賓蒼閣。
諱贄，號卓吾，任姚安知府。萬曆八年，遊鷄山，寓鉢盂庵聽經。
羅汝芳，號近溪，吉安人，進士，雲南學憲。萬曆丙子登山，詩賦標題，無寺不有。歸家，命子送藏寂光寺。
諱圓易，廣東人。萬曆末年來遊鷄山，與如正等交。師精通宗教，詩詞賦，落筆千言，道俗共欽。後如正示寂，為製塔銘。載中。
法名如清，襄陽人。萬曆申年，同雲石、王亨宇遊山。栖蘭陀寺二載有餘。
諱元翰，寧州人，翰林。萬曆年間遊止鷄山。
號語公，蜀梓州人。萬曆壬戌進士。于崇禎壬午入山，栖片雲居三月餘。片雲居即公題名也。
諱珽，進士，姚州人。萬曆間，寓鷄山大覺寺。
號霞客，南京江陰人。生而好遊，欲盡繪天下名山勝水為通志。遊遍京省，閱盡天下佳山水。崇禎辰，將遊鷄足，道經南京迎福寺。有僧靜聞亦慕鷄足之勝，徐遂攜之同行。及至廣西，靜文病且死，囑公曰：我志往，不得達。若死，可以骨往。徐憐其志，因焚其屍，取骨貯以木匣，負之入滇。及至山，止悉檀寺，欲于山中乞地葬之，以了其遊山之志。寺僧仙陀高其義，為卜地，葬於文筆山之陰，建塔墓上。晉寧黃郊為之銘曰：孰驅之來？遷此皮囊。孰負之去？歷此大荒。志在名山，此骨不死；既葬既塔，乃終厥志。藏之名山，傳之其人；霞客靜聞，山水為馨。徐既葬靜文，愛鷄山之勝，遂止焉。麗江土知府木生白聘修鷄山志，剏稿四卷。未幾，以病辭歸。
太和人，郡吏也。有志節，不與胥曹偶。人餽之，必問所從來，或受十之一。凡有事，必力諍于庭。守怒笞之，起而復諍。久而知其無他，亦時時嘉納之，一時無民。冬月，其鞾無襪，藉之以艸。役滿後，入鷄山。郡守物色之，不得也。
燕京人。萬曆己丑賫藏入山，貯華嚴寺。後復命還京，栖五臺山。
和尚不知何許人。萬曆間入山，或居庵門，或宿樹下，夜惟念佛經行。大覺寺徧周亦嘗叩之，乃為建室，請講寶訓。後四年返蜀，開峨睂之洪春坪焉。
燕京人。萬曆間來山，徧周留之大覺。嘗植一大木缸于鐘樓上，日夜趺坐其中二十餘年。崇禎丁丑冬，夜坐缸中，大聲念佛。次早往視，乃知化去，而端坐儼然。
河南人。嘗高竿，頂上安一盤打坐。又於街衝坐一二月不動。萬曆年來山，住猴子洞。後至祿豐之獅子口建淨蓮寺，終焉。
名廣和，杭州法師。天啟六年來山，寓悉檀寺，與本無為道友。朱直指敬其道行，于四觀峯頂建天長閣居之。後歸南京博山。
號不空，臨安府孝廉。初于雲南玉案山笻竹寺祝髮，名自度；後歸依徹庸，改今名。嘗隨徹庸住鷄山，僧眾以禪問之，惟荅以念佛二字。後於妙峯談律，門徒甚盛。臨終時，或問曰：和尚平日念佛，此時何如？師應曰：我自念佛，與汝何與？遂寂然而逝。
諱元陽，大理府太和縣人。嘉靖丙戌進士，翰林院庶吉士。建賓蒼閣，讀書山中數年。開建放光寺，捐貲置常住田數百畞。山中寺院，凡傾頺者，無不修葺，兼為撰文立碑。鷄山之盛，公為首功矣。
號印文，楚雄楊氏子。年十八，投法光和尚披剃。住石鐘閣，禁足持誦彌陀七十餘年，未嘗一日少間。德行孤高，重建教義閣，徒眾數百，年九十而化，塔於本山之西。
號知空，洱海張氏子。甫十歲，即入山投水月和尚祝髮，住寂光寺。精修戒律，脇不至席者三十年。建玉霖軒靜修，後出山，於楚雄開創九臺山，學人數百。臨終三日前，集眾辭佛，對眾云：三日後，天必雨。雨時可相報，吾好去也！嘱畢，遂入方丈，趺坐不出。至期午刻，果雨。侍者入報，師命眾念佛。隨出方丈，將己鬚掠入口中咬定，遶殿三匝不言。復入方丈，端坐而化。年七十七，塔於本山。
號非相，迷渡孫氏子。年十八，投悉檀寺德周和尚祝髮。隨創雲溪庵，住靜二十年。後入水目山，叅無住禪師有醒，遂主席斯山。康熈午秋，師於七日前鳴鐘集眾。沐浴拈香畢，隨將本身衣鉢送入塔中。開視己塔，安龕於內，入龕跏趺不出。四眾禮足，哀請不已，乃出，與眾懽留二日。至三日昧爽，復入龕，訣眾偈曰：萬刦從今，萬刼歸古。幾根朽骨，寄入水目窣堵。喝一喝，入寂。時年八十有七。
號擔當，晉寧州儒士。俗姓唐，字大來。以明經選，不赴。棄家遍遊，歸而出俗，叅水目山無住和尚。往來鷄足、點蒼間。師善書畫，索者盈門。康熈癸丑冬，一日，趺坐說偈曰：天也破，地也破，認着擔當便錯過，舌頭已斷誰敢坐？寂然而化，壽八十一。所著有翛園、橛庵二集、拈花頌百韻行于世。
號達一，山東兖州曹氏子，生于崇禎戊辰年。遊南嶽，投學明和尚祝髮；後叅諾諾禪師有醒。康熈癸卯入滇，初至臨安府，修迎恩寺。戌歲，始住鷄足，重建迦葉殿，煥然一新。戊午冬，一日，集徒眾慧法、慧暉等，囑云：爾輩隨吾學道有年，誠能一切放下，大休大歇，暢快平生，庶不負多年勤苦。示畢，趺坐而寂。時年五十有一，塔於本山。
號見月，滇楚許氏子。投寂光寺量如法師薙髮。後歷海內，遍叅知識，無不印可。受具，嗣法於金陵三昧和尚，主席寶華。戒律精嚴，門下嗣法六十餘人，戒子萬計。集有三壇正範、指作二持行世。康熈戊申，示微疾，坐化。
號平若，尋陽洪氏子。七歲祝髮於寂光寺，受具，承嗣于鍾靈梵菴和尚。主席斯山三十餘年，名重兩迤，門徒廣眾。於康熈辛未冬十二月初二日，在臨安大乗寺集眾傳戒畢，辭眾云：吾今不待，爾等都來。將衣鉢付囑廣因等畢，喝一喝云：當陽一喝出凡塵，任運逍遙撒手行。吩咐精勤三學者，人天相外覓無生。吃茶一盃而化。
號友山，滇姚高氏子。致仕，出家于大覺徧周。創曇華古佛林，精修梵行數十餘年，晝夜不輟。一切名山古剎，無不中興。凡有傾圮，皆賴修葺。于康熈己巳七月六日坐逝，塔于曇華山。
號淵明，楪榆紳士楊春秋之子。幼年辭榮入山，禮無心和尚。出家，為徧周禪師之徒。結茆放光寺左，閱藏五載，究明佛意。臨終，端坐而化。
號印如，楪榆阮氏子。自幼入山，禮徧周和尚落髮。智性聰穎，㴱究教乘。明直指姜公遊山，甚為相契，有詩贈，因鑄洪鐘。至永曆聖主入滇，頒賜紫衣。
號怡淵，楪榆李氏子。自幼禮徧周和尚出家，慕道叅禪。入獅子結茆修靜，十越寒暑。臨終辭眾，尅時沐浴畢，跏趺，寂爾定去。墖於正宗院後。
號清宇，雲南縣楊氏子。丱歲入山，禮徧周和尚落髮。幹蠱叢林，續賜紫衣，時為山中知識。紹繼紫衣，後付洪讓而傳育山。
號一唯，定遠人。禮徹庸和尚為徒，徧叅江南。與房公請藏，齎還大覺。同徹師開堂妙峯法席，主持四十餘載。臨行，鳴鐘集眾，上堂辭世，拋拄杖立化。