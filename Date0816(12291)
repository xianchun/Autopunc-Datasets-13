尒時，世尊欲說甚深理趣決定了義菩薩摩訶薩六波羅蜜多時，即於東方有大光明，金色晃耀，照王舍大城迦蘭多竹林精舍，乃至三千大千世界皆作金色，而此世界所有諸天、護世四王、釋提桓因乃至他化自在天王、大梵天王及日月星辰、末尼燈燭所有光明皆不能及，除佛世尊及彼灌頂受職菩薩二種光已，余一切光皆悉映弊，無復顯現。又此三千大千世界日月威光所不照處，如是日月有大威德，有大光明，不能照彼幽瞑眾生，由佛光明，令彼有情各得相見。此諸世界所有宮殿、屋舍、墻壁、山林、草木種種諸物，亦不能障如是光明；所有諸山、香山、寶山、黑山、雪山及妙高山、鐵圍山、大鐵圍山、目真鄰陀山、摩訶目真鄰陀山，如是等山，遇斯光已，影透內外，無所障礙，下至阿鼻地獄，上至非想非非想天，悉亦蒙光，靡不照耀。如是三千大千世界所有諸光，合成一光，而無二相。其中眾生遇斯光者，罪垢煩惱皆得銷除，身心安樂，各作是念：我等蒙光，得是安樂。
尒時，會中忽然而有六十俱胝七寶蓮華，猶如車輪，從地涌出，香氣芬馥，其色美妙，種種雜色，令人樂見。其一一華復有無量無邊百千萬葉，其眾會上虛空之中，自然而有微妙寶蓋，珠網交絡，徧覆大眾，如迦遮鄰底迦柔耎妙服，觸之悅意。其蓮華中所出香氣，周徧三千大千世界，諸世界中所有天香、龍神等香及余草木種種諸香，此香及處，無復香氣。又此三千大千世界種種有情，蒙香所熏，喜不自勝，皆悉發心，煩惱罪垢，一切消滅。
尒時，阿難陀見是光明希有之相，奇特殊妙，得未曾有，即從座起，整理衣服，偏袒右肩，長跪合掌而白佛言：世尊！以何因緣，現此光明奇特之相？此之光明及寶花香，昔未聞見，從何所來而現斯瑞？唯愿世尊分別解說，令此眾會咸希聞知！
尒時，世尊告阿難陀：汝今當知，從此東方，有世界名曰不眴，彼有菩薩摩訶薩名無盡藏，與六十俱胝大菩薩眾恭敬圍遶，發意欲來，故現斯瑞。
尒時，世尊說是語時，而此大地六種震動，彼無盡藏菩薩放大光明，現大神變，威德自在，雨妙香花，無量諸天以種種音樂迎彼菩薩，而為供養彼無盡藏菩薩與六十俱胝菩薩摩訶薩眾，而來至此迦蘭多迦竹林精舍，住虛空中，高七多羅樹，皆悉恭敬合掌向佛，異口同音，聲遍三千大千世界，贊嘆如來無量功德，以微妙音而說頌曰：
大哉大悟無染著，無礙妙智清凈眼，
斷除三毒無明習，我禮無等大悲尊。
遠離怖畏諸疑網，十力辯才無所畏，
異道邪徒皆戰栗，自在猶如師子王。
如來慧日大光明，普照十方無罣礙，
無明闇障惑已盡，如日舒光照世間。
無恃無依苦厄者，生老病死久漂流，
真實悲愍大慈尊，能拔輪回苦海難。
無明顛倒生死源，種種妄想為波浪，
二障已除智自在，游行不染如蓮花。
諸法無我本空寂，猶如谷響性皆虛，
無造無受如幻化，救世大悲演說。
佛了諸法如浮云，亦如瀑水速流注，
世法不堅愚所集，圣智能觀永斷除。
佛眼猶若青蓮花，超過日月百千倍，
三世人天共偁贊，我禮調御難思議。
佛具如是無邊德，廣度群品若沙，
無漏功德妙莊嚴，是故我今頭面禮。
尒時，無盡藏菩薩與六十俱胝菩薩摩訶薩眾以是微妙伽他贊如來已，從空而下，頭面禮足，右遶七匝，承佛圣旨，各就蓮花跏趺而坐。
尒時，阿難陀以佛神力，從座而起，偏袒右肩，長跪合掌而白佛言：此無盡藏菩薩從何所來？彼世界中佛号何等？去此幾何？唯愿世尊分別解說！
尒時，世尊告阿難陀：汝自問之，彼無盡藏菩薩當為汝說。
時阿難陀即問無盡藏菩薩摩訶薩言：族姓子從何所來？彼世界中佛号何等？去此遠近？唯愿分別！
時無盡藏菩薩言：汝今猶有去來之相而未除耶？
阿難陀言：我已久知此義。
無盡藏菩薩言：汝若已知，云何更問，乃生二種分別之心？若言來者，是緣起義；若言去者，是緣滅義。何處無此生滅相耶？然我國土無有去來生滅之相。若無去來，即是圣智所行之處；若有去來，即是世間生滅之相。若有音聲、文字，亦是世間生滅起盡之相，然我國土本無文字，亦無言說起盡之相。若無起盡，即是自覺圣智所行之境，離文字相，是則解脫。
尒時，阿難陀白無盡藏菩薩言：圣者！我不敢問辯才大士如是深妙之義，唯問圣者所居世界去此遠近及佛名字所未聞事。譬如關塞收稅之人，但有往來，不揀財寶多少有無，皆合問之。今我聲聞亦復如是，從他聞說正法之聲，勝解修行，自求涅盤，是名聲聞。今見圣者，法應問之。我若聞已，樂欲修習，得安樂故，為欲增廣大乘法故，又一切聲聞、獨覺悉從大乘出故，所以我問圣者從何所來，去此遠近，佛号何等。
時無盡藏菩薩答阿難陀言：如來應正等覺現在不遠，何不問之？佛當為汝記別此事，於此眾會悉得無疑。
時阿難陀從座而起，整理衣服，偏露右肩，長跪合掌而白佛言：唯愿大圣世尊為我說之！唯愿善逝為我說之！此會無量無邊有情因聞此法，皆欲被精進甲，修菩薩行。
尒時，薄伽梵告阿難陀曰：汝今諦聽，善思念之！吾當為汝分別解說彼佛世界遠近之事及佛名号功德莊嚴，彼佛如來應正等覺無礙無著一切智智，汝等大眾皆應信受，勿生驚疑。
時阿難陀白佛言：大圣世尊！我於今者，愿樂欲聞。
尒時，薄伽梵告阿難陀：去此東方過十殑伽沙微塵等世界，有世界名曰不眴，彼世界中有薄伽梵，名曰普賢如來、應、正等覺、明行圓滿、善逝、世間解、無上士、調御丈夫、天人師、佛、世尊，今現在彼，說大乘法。無盡藏菩薩從彼世界而來至此，彼佛世尊唯以諸大菩薩而為其眾，無有聲聞、辟支佛名，何況有實。而彼菩薩久積凈業，布施調伏，善御六根，常行忍辱，無所障礙，堅固菩提，勤行精進，成就善巧靜慮解脫及三摩地、三摩鉢底，游戲神通，大智光明，自在無礙，文字巧妙，慈悲喜舍，猶若虛空。悉能摧伏異道邪論，降魔勞怨，勇猛不退，成就佛智，微妙甚深，如來十力、四無所畏，辯才不斷，智慧無礙，深入緣起，能離有無，行於中道，離我、我所、有情、壽命、養育、士夫、補特伽羅、意生、儒童、作者、受者、知者、見者、斷見、常見，遠離一切妄執諸見，得陀羅尼素呾纜王，以如來印之所印也。普觀眾生，堅固不舍，等如一子，無有二心。演甘露法，猶師子吼，上、中、下類一切有情聞斯法已，無不獲益，速疾安住涅盤正路。三明六通，具八解脫，紹三寶種，無有斷絕，灌頂受職，當作法王，能了有情，度未度者，詣菩提樹，坐於道場，處師子座，自在無畏，降伏魔怨，能現佛身，相好具足，能轉無上清凈法輪，純以大菩薩僧而為眷屬，圍遶說法，利益有情。
尒時，會中一切眾生聞佛說彼諸大菩薩功德法已，歡喜踴躍，不能自勝，即以無量天嗢鉢羅華、鉢特摩華、拘牟頭華、奔茶利迦華、曼荼羅華、摩訶曼茶羅華及余種種雜華，而散佛上及無盡藏菩薩等六十俱胝菩薩大眾之上，而為供養。歡喜自慶，而作是言：我等今日獲大善利，得見如是大菩薩眾，若余國土一切眾生聞我供養得親近者，亦獲善利，聞彼菩薩功德法者，皆發無上正等覺心。時此會中三十六億眾生皆發阿耨多羅三藐三菩提心。
尒時，薄伽梵復告具壽阿難陀言：彼不眴世界，無諸苦難及三惡趣，亦不聞名，亦無五眾犯禁之名，亦無煩惱勞慮等聲，亦無女人嫉妒、慳吝、懈怠、瞋恚、亂意、愚癡，亦無障蓋并諸習氣，亦無種種上、中、下等雜類之名，亦無三乘差別之号，佛、法、僧寶，平等一相，亦無魔及魔民、異道、邪見，亦無饑、渴、寒、熱等事，及我、我所、男、女等相，互相攝受種種異名。而彼世界廣博嚴凈，以六十萬億俱胝佛剎為一佛土，亦無日月，唯以菩薩愿力光明而為照耀。地平如掌，純以帝青及吠瑠璃、末尼珠等種種雜寶間錯莊嚴。又以眾寶蓮花而散其上，其花鮮明，柔耎第一，如天妙觸迦遮鄰底迦衣。八重寶樹，交映蓊郁，周匝圍遶，以為垣墻，種種雜花而為嚴飾，亦無沙礫、坑坎、丘陵、土石、黑山、荊棘、毒刺，唯有無量妙寶高山。雖有天人，無別異相，不假雜食而用資身，亦無便利穢污不凈，常以法喜禪悅為味。國土嚴凈，唯佛法王化諸菩薩，無有文字，亦無言說，彼諸菩薩受化之時，來詣佛所，恭敬合掌，目不蹔眴，瞻仰如來，念佛三昧自然成就，故彼世界名為不眴念佛三昧。云何是耶？所謂非色相生，亦非受想行識生，非前後邊際智慧生，亦非現在見聞所生。
佛告阿難：其念佛三摩地不可思議，於諸法無所行，而觀諸法如實相，無說無示，無相無名，此即名為念佛三昧。
尒時，曼殊室利菩薩摩訶薩即從座起，偏袒右肩，右膝著地，合掌恭敬而白佛言：大圣世尊！若有善男子善女人受持此六波羅蜜多經深妙理趣，得幾所福？
佛告曼殊室利菩薩摩訶薩：若有善男子善女人於九十億殑伽沙俱胝那庾多百千佛所供養恭敬，尊重贊嘆，於意云何？此善男子善女人所得功德寧為多不？
曼殊室利白佛言：甚多，世尊！甚多，善逝！
佛告曼殊室利菩薩摩訶薩：我今為汝分別演說，若有善男子善女人能於此六波羅蜜多經甚深理趣大乘法寶，乃至一頌一句受持讀誦，書寫解說，如說修行，而此功德勝前功德。所以者何？此六波羅蜜多大乘理趣甚深法門，乃是一切諸佛之母，一切如來從此生故。
尒時，曼殊室利菩薩摩訶薩白佛言：大圣世尊！我今為欲擁護國界及受持此經典者常為守護，為欲滌除一切障難，說陀羅尼秘密文句。第一、根本身真言曰：南謨薩嚩尾泥羅。第二、心真言曰：唵
穆。第三、頭真言曰：唵
穆。第四、頭髻真言曰：唵
庵暗穆。第五、甲胄真言曰：唵
穆莎訶。第六、器仗真言曰：唵
懊高反，合口呼。
穆。大圣世尊！此陀羅尼文句是三世諸佛法身肢節，過去、未來、現在諸佛之所宣說。若有善男子善女人於閑靜處，著新凈衣，發大殷重無分別心，誦百千遍，必得聞持，永無忘失。若有善男子善女人持是經者，當知此人即是法師，若有人輕毀違犯此法師者，當知即是輕毀違犯過去、未來、現在諸佛。
尒時，薄伽梵贊曼殊室利菩薩摩訶薩言：善哉！善哉！汝今說是諸佛真言，作大利益，擁護慈愍一切眾生，滌除障難。
尒時，普賢菩薩摩訶薩即從座起，偏袒右肩，右膝著地，合掌恭敬而白佛言：大圣世尊！我亦為欲擁護國界及受持此經典者常作守護，為欲滌除障難，說陀羅尼秘密文句：南謨羅紇莎訶。世尊！此陀羅尼秘密文句，乃是三世諸佛之所宣說。若有善男子善女人持是經者，當知此人即是法師，若有人輕毀此法師者，當知即是違犯過去、未來、現在三世諸佛。
尒時，大圣觀自在菩薩摩訶薩即從座起，偏袒右肩，右膝著地，合掌恭敬而白佛言：大圣世尊！我亦為欲擁護彼善男子善女人持是經者常作守護，及所住國土，為欲滌除一切諸難，說陀羅尼秘密文句：南謨娑滿多沒馱南莎訶。世尊！此陀羅尼，乃是三世諸佛之所宣說。若有人能持是經者，當知此人即是法師，若人輕毀此法師者，當知即是輕毀三世諸佛。
尒時，曼茶羅諸天菩薩皆悉集會，其名曰金剛薩埵、金剛王、金剛染、金剛善哉、金剛寶、金剛威、金剛幢、金剛愛、金剛法、金剛利、金剛因、金剛語、金剛羯磨、金剛護、金剛藥叉、金剛拳、金剛薩埵、金剛寶、金剛法、金剛羯磨、金剛嬉戲、金剛鬘、金剛歌、金剛舞、金剛香、金剛華、金剛燈、金剛涂香、金剛鉤、金剛索、金剛鎖、金剛鈴、金剛阿尾奢等，異口同音，共說法身種子陀羅尼曰：唵慕欠阿此等大士諸大菩薩恭敬合掌，前白佛言：大圣世尊！我等若見有人受持此經，乃至一頌一句，我等恭敬供養尊重是人如毗盧遮那如來，等無有異。
尒時，六波羅蜜多菩薩具足威儀，而於佛前各各自說陀羅尼秘密文句。第一、布施波羅蜜多菩薩說真言曰：南謨薄伽伐諦曳蘇各反。
第二、凈戒波羅蜜多菩薩說真言曰：南謨薄伽伐諦曳沒馱吽癹吒。
第三、安忍波羅蜜多菩薩說真言曰：南謨薄伽伐諦曳入聲。你吉反。你吠桑各反。
第四、精進波羅蜜多菩薩說真言曰：唵南謨薄伽伐諦曳半余聲四。
第五、靜慮波羅蜜多菩薩說真言曰：南謨薄伽伐諦曳莎訶。
第六、智慧波羅蜜多菩薩說真言曰：南謨薄伽伐諦曳冒地莎訶。
時六波羅蜜多菩薩、天等皆白佛言：大圣世尊！我等亦為擁護持是經者說此陀羅尼秘密文句。若有善男子善女人受持此經，乃至一頌一句，我等供養恭敬，尊重贊嘆，如佛無異。
尒時，毗沙門天王亦為擁護國界、受持經者說自心真言：怛地莎訶。
尒時，毗樓勒叉天王亦為擁護國界及受持經者說真言曰：怛地灑黎莎訶。
尒時，提頭賴吒天王亦為擁護國界及受持經者說真言曰：怛地莎訶。
尒時，毗樓博叉天王亦為擁護國界及受持經者說真言曰：怛地怒莎訶。
時四天王白佛言：大圣世尊！我等亦為擁護國土及善男子善女人受持經者說此陀羅尼秘密文句，若有輕毀受持經者，即為輕毀三世諸佛。
尒時，執金剛菩薩亦為擁護受持經者說真言曰：南謨羅怛曩入聲。頻密反。
十五。此上十五句起，請真言；下三句，正說真言。
三合。
尒時，鈴鐸耳微那夜迦等亦為擁護受持經者說真言曰：怛地莎訶。
尒時，閻魔羅王亦欲擁護受持經者說真言曰：怛地莎訶。
尒時，訶哩底愛子母亦為擁護受持經者說真言曰：怛地你諧反。下準此。
莎訶。
尒時，摩利支天亦為擁護受持經者說真言曰：怛底嚟丁伊反。平聲。四
莎訶。
尒時，迦嚕拏王為欲擁護國王、大臣及受持經者說迦嚕拏王理趣真言曰：乞史莎訶。
尒時，真實迦嚕羅王為欲擁護國界及受持經者說真言曰：南謨薩哆埵三十。時迦嚕羅王才說是真言已，一切惡龍毒氣皆悉摧滅，國土安寧。
尒時，大自在天王為欲擁護受持經者，說真言曰：怛地短聲。下準此。四十四二合一百一。
尒時，毗沙門天王及諸天等各說如是陀羅尼已，俱白佛言：大圣世尊！我等若見如是法師受持讀誦，乃至一頌一句，常作擁護，滌除一切災難苦厄及諸毒氣、呵罵捶打種種疾患，魑魅魍魎不吉祥事皆悉消滅。
佛告諸大士及毗沙門天王：汝等善能守護如是持經法師，此經名字尚不可聞，何況盡能受持讀誦，恭敬供養，尊重贊嘆，以種種涂香、末香、燒香、華鬘、衣服及妙寶蓋、繒彩、幢幡、香油、酥燈，以如是等百千萬種供養法師，應先發愿：聞此經已，如說修行。我今以此持經法師付囑汝等，應當擁護，乃至親屬亦當守護，令無衰患，使得安樂。
尒時，薄伽梵作師子吼，顯明秘密摠持門已，時慈氏菩薩摩訶薩即從座起，偏袒右肩，右膝著地，一心合掌而白佛言：善哉！善哉！大圣世尊！能以大悲贊說如是秘密甘露勝陀羅尼守護法師，唯愿世尊哀愍眾生，宣說阿耨多羅三藐三菩提法，令諸有情未發心者云何發心，已發心者云何修行，復何因緣，於大乘心得不退轉。
尒時，薄伽梵告慈氏菩薩摩訶薩言：若有善男子善女人欲為有情修大乘行，欲度有情置大涅盤，應當先發五種勝心。云何為五？一者、於諸有情普發平等大慈悲心；二者、於一切種智心不退轉；三者、於諸有情起親友想，於險難中誓當救護；四者、常於有情起負債想；五者、懷慚媿，何時償畢？能發如是五種心者，速能證得阿耨多羅三藐三菩提。
復次，慈氏菩薩摩訶薩！云何於大乘中一心修行，得不退轉？如往昔時，有一商人，聰慧明達，常行仁孝，見父母宗親貧苦，常懷憂惱，逼切身心，以何方便而能給濟？作是思惟：無過入海采如意寶而供給之，得離貧苦。以是因緣，發勇猛心，不惜軀命，從家而出，種種方便求覓資糧及諸善伴、船及船師。於其中路，遇一異人，從海而還，乃問此人：如是怱遽，欲何所之？商人具答如上因緣，為救貧窮，今欲入海求如意寶，以相資給。彼異人言：我昔離家亦復如是，為濟親族貧窮諸苦，既發家已，路經曠野，度大砂磧，絕無水草，多有野象、虎、豹、豺、狼、毒蛇、師子，或遇劫賊、大山大河、饑渴寒熱、驚懼怖畏，種種危難，與彼船師方至大海，又遇惡風、大魚、惡龍、雷電、雹雨、鼓浪、洄澓，多有留難，不可具說。雖受如是種種諸苦，尚不能獲如意寶珠，但得資身，粗自供足，猶未能濟貧乏之親。今勸仁者，勿強艱苦，徒自疲勞，吾欲與仁別為經理。所以者何？然彼大海有種種難：黑風、黑山、藥叉、羅剎、摩竭蛟龍，眾難非一，但曾聞有如意珠名，往者千萬，獲無一二。以是因緣，勸於仁者，宜速回還。
尒時，商主聞是語已，倍復增進，發三勝心，入海不退。云何為三？一者、父母、兄弟、宗親貧苦若斯，如何空歸，不相救濟？二者、我之親屬，昔時富有，惠我衣食，憐愍於我，今者貧窮，命不全濟，如何放舍而欲退還？三者、我在家時，處理家務，策役驅使大小僮仆，種種呵責，如何貧苦不相賑恤，令彼歡喜，而欲退還？以是因緣，念酬恩德，發大勇猛，決定前進，要當入海，求如意寶。得已還家，濟於親屬，恣其所用，永離艱窮。菩薩摩訶薩亦復如是，發菩提心，觀於十方、六趣、四生皆是我之宿世父母，憐愍我故，造諸惡業，墮於地獄、餓鬼、畜生，受諸苦惱。以是因緣，而自思惟：以何方便，濟斯苦難？作是念已，唯有入於六波羅蜜多大法海中，求佛種智，拯濟有情生死之苦。如是思已，發大勇猛，無退屈心，精進勤求，無有懈倦，種種方便求覓資糧、菩提善伴、法及法師。
行至中路，遇一魔王，領諸眷屬，或現天身，或顯人身、婆羅門身，或作商主、苾芻、苾芻尼身，或余種種異類之身，而彼魔王問菩薩言：汝今怱忙，欲詣何所？菩薩答言：我為一切苦惱眾生，今欲入於六度大海，求佛種智如意寶珠，以救一切貧乏眾生。魔王復云：我初發心亦復如是，為度一切苦惱眾生，出生死家，度大流轉，曠野、砂磧，備受饑渴、盜賊、恐怖，眾難非一，方至六度大法海中，或遇乞頭，或逢乞眼、耳、鼻、舌、身、手足、支節、心、肺、腸、胃、肝、膽、脾、腎、國城、妻子、奴婢、仆使，如是種種，隨乞而施，不生慳吝，勤求智寶，經無量劫生死流轉，在於苦海，雖受種種諸苦難事，猶不能獲無上菩提，而但回求阿羅漢果，出離三界，寂滅涅盤。我今勸汝，勿強勞苦，應自修持，吾欲與汝共階此果。所以者何？我念三涂常受饑苦，心思吞噉，仰面向空，誰來入口，充我一飽？種種苦難，逼切身心，人命無常，過於山水。善知識者，難遭難遇，若不信受，後悔何追！生死海中，流轉不定，心如水月，何有實耶？惡知識者，易見易逢，樂勸人行菩薩道，舍財舍命，望趣菩提，況諸佛出興，時乃一顯，求者千萬，得無一二。以是勸仁不須勞苦，應求解脫，自取涅盤。又三無數劫受諸勤苦，方能獲得佛果菩提，此生三生，證阿羅漢，一種無學，何用苦為？無智愚人，心希佛果，備歷艱苦，經無量劫，尚未聞證阿羅漢果，何況能得無上菩提。譬如有人獲一小鳥，更見有一迦嚕羅王，即放手中已所執鳥，便前捕捉迦嚕羅王，大者飛翔，小者復失。愚求佛果亦復如是，棄此求余，二果俱失。既知是已，愿早回心於此生中，必證羅漢。
尒時，菩薩聞是語已，轉增勇猛，發三種心。云何為三？一者、一切眾生從無始際生死已來，皆我所親，或為朋友，現受苦惱，未得免離，如何退還？二者、一切眾生從無始已來，給我衣食，憐愍我深，今受輪回，苦難非一，云何未報，乃生退心？三者、一切眾生從無始際皆我眷屬，策役驅使，轉相訶責，未曾少分酬報彼恩，以是因緣，不應退屈，更增勇猛，求證菩提。若證菩提，一切智寶用濟生死苦難眾生，是名菩薩摩訶薩於大乘中一心修行，得不退轉。
復次，慈氏當知！即是菩薩摩訶薩修大乘行，發五種心。此五心中：一者、於諸有情起大悲心；二者、為諸有情求一切智，心無退轉，此二心者，於大乘法精進修行；三者、一切有情皆我親友；四者、一切有情於我有恩，未有毫氂用相酬報；五者、一切有情皆我眷屬，我曾於彼起不善業，種種呵罵，非理責罰，深心慚媿，何時償畢？此之三心，令諸菩薩勇猛不退，乃至證得阿耨多羅三藐三菩提。