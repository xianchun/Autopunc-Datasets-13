二、遣諸菩薩二：初、釋品題菩薩之名，并品題闕略，已如中說。
二、釋經文二：初、廣敘四大菩薩四：初、遣彌勒菩薩二：初、如來勅遣於是，佛告彌勒菩薩：汝行詣維摩詰問疾。
什公曰：彌勒既紹尊位，又當於此土而成佛，眾情所宗，故先命之。彌勒、維摩大小之量未可定也。或云維摩雖大，或有以而不成佛；或云彌勒雖大，將有為而故辭行；或此是分身彌勒，非其正體。以此三緣，故有屈致之跡也。
燈曰：二人之緣，應以契經本跡定之。蓋約本言之，則維摩曾為金粟如來，彌勒方居等覺一生補處之位。本之高下可知也。約跡言之，則維摩位居圓教，初住法身之位，彌勒方補釋迦生身之處。按婆沙論，在藏教中忍位，見思二惑伏而未斷。跡之高下又可知也。又按本文，約無生以破生滅，以下下位受上上人折，宜矣。
二、菩薩固辭三：初、總辭不堪彌勒白佛言：世尊！我不堪任詣彼問疾。
二、釋其所以三：初、敘其折事所以者何？憶念我昔為兜率天王及其眷屬，說不退轉地之行。
什公曰：是人中說法也。此天以彌勒將上為天師，豫懷宗敬，故常來聽法也。
什公曰：不退轉地，即無生法忍也。
燈曰：無生忍位，約圓教，始於初住，終於等覺後心；約別教，始於初地，終於後心；約通教，始於見地，終於後心；約藏教，始於下忍，終於世第一三十四心。蓋藏教等覺菩薩，已經三阿僧只劫，修六度行，更住百劫，種相好因，方入中忍，而為補處之尊，為不退轉地。
二、敘其折辭二：初、破其分別之心三：初、先問其事時維摩詰來謂我言：彌勒！世尊授仁者記，一生當得阿耨多羅三藐三菩提，
生公曰：阿耨多羅，無上也。三藐三者，正遍也。三菩提者，彼語有之，此無名也，實則體極居終智慧也。
燈曰：菩提有四品，聲聞修之，得下智菩提；緣覺修之，得中智菩提；菩薩修之，得上智菩提；佛修之，得上上智菩提。今云當得，是佛菩提。然有四教，今乃示跡，且言藏教佛菩提爾。
生公曰：一生者，無復無量生余一生也，余一生者，但有妙覺一生在也。
二、正事破斥三：初、約生破三：初、牒定三位為用何生得受記乎？過去耶？未來耶？現在耶？
若曰無生，則無有生，既曰一生，生必有世，故立三世以為破本。蓋生滅四諦，為三藏教人之所守，且寄道、滅二諦言之，道則對治易奪，滅則滅有還無，則三世生滅宛然，此則有生，安得謂之無生耶？
若過去生，過去生已滅；若未來生，未來生未至；若現在生，現在生無住。
三藏教拙，有三世之定謂，故稟斯教者，一以生滅為所宗，不知即三世而無三世，豈不即生滅而本無生滅？此大士所以即藏教之生滅者，而破其本無生滅，謂之以通教無生之理以示之可也，以別、圓無量無作之理以示之亦可也。
如佛所說：比丘！汝今即時亦生亦老亦滅。
楞伽云：初生即有滅，不為愚者說。蓋剎那九世，一念三千，敵體相破，生即無生，如石火電光，空虛熠熠。幻翳若消，狂華自滅，何有其生而曰受一生記耶？新新生滅，交臂已謝，豈待白首，然後為變？亦肇公之知言也。
二、約無生破二：初、牒定其位無生即是正位，於正位中，亦無受記，亦無得阿耨多羅三藐三菩提，
人未得道，生則無量；將當得道，則猶有一生；既得道矣，則無有生。向者大士即以生而破其一生，既無一生，則亦無無量生；既無一生及無量生，則無生之道得矣。生雖無記，無生豈無記乎？不知生尚無記，無生豈有記耶？蓋記與不記，皆情謂爾，無生無情謂，安有記耶？故菩薩之無生正位者，彼我情喪，生滅謂忘，當爾之時，吾亦不知孰為生耶？孰為佛耶？孰為得道耶？不得道耶？又孰為記耶？孰為不記耶？故曰於正位中亦無受記云云也。
三、約真如破二：初、結前生後云何彌勒受一生記耶？
此一句，可以結前，謂生既無記，無生又無有記，云何彌勒受一生記耶？若生後者，此句正當問起，云何彌勒受一生記耶？為從如得受記等耶？
二、正約如破二：初、約真如生滅破二：先徵為從如生得受記耶？為從如滅得受記耶？
前破生滅，已入無生，無生即如也。今更徵破者，前無生，乃破生以入無生之無生。今明如，乃理體本然之無生，體雖不二，宗途有殊；然而又約生滅以為之徵者，歸宗有本，以未忘乎一生也。蓋既曰受一生記，生必對滅，此亦形待必然，故先寄以言之。
如以如生得受記者，如無有生；若以如滅得受記者，如無有滅。
蓋曰有記，則有生滅，如無生滅，安有記耶？故凡言有記者，非如也。
二、約真如理性破二：初、示一切皆如一切眾生皆如也，一切法亦如也，眾圣賢亦如也，至於彌勒亦如也。
一切眾生，約九法界正報以言之也。一切法，約十法界依報以言之也。眾圣賢，約三乘圣賢諸位以言之也。蓋曰既稱真如，則一切皆如；茍有一焉不如，則不得稱為真如矣。
二、示皆應得記二：初、立
若彌勒得受記者，一切眾生亦應受記。所以者何？夫如者，不二不異。
蓋曰若彌勒如，一切不如者，則彌勒應受記，一切不受記；既是一切皆如，則彌勒得記，而一切亦當得記。何以故？眾生即是佛，不必更返本還元故；瓦礫即是佛，不必分情與無情故；圣賢即是佛，不必開權顯實故。斯理灼然世間常住，云何彌勒獨稱受記耶？正以不二不異，方得名如，故以之結示也。
二、釋二：初、約煩惱即菩提釋若彌勒得阿耨多羅三藐三菩提者，一切眾生皆亦應得。所以者何？一切眾生即菩提相。
凡成佛道，有二種德：一、智德，即菩提，約能斷煩惱而言也；二、斷德，即涅盤，約能斷生死而言也。此從以修奪性，是故言斷；若以性奪修，則煩惱即是菩提。以九界煩惱修染即是性染，性染融通，無法不趣，任運攝得佛界性凈。如全水為波，波還即水，性水澄清，波恬浪靜，斷而不斷，妙在其中。經云一切眾生，乃約煩惱修染邊說也。
若彌勒得滅度者，一切眾生亦當滅度。所以者何？諸佛知一切眾生畢竟寂滅，即涅盤相，不復更滅。
梵語摩訶般涅盤那，漢音大滅度。大即法身，滅即般若，度即解脫。是三點伊，不縱不橫，秘密之藏。經云佛知一切眾生畢竟寂滅，即涅盤相，不復更滅者，正以生死即是涅盤，以九界生死修惡即是性惡，性惡融通，任運攝得佛界性善。如全空為華，華還即空。翳眼若除，狂華自滅。斷而不斷，妙在其中。經云一切眾生，乃約生死修惡邊說也。天臺大師用是二義，明圓頓教煩惱即菩提，生死即涅盤之旨，其論甚博，具凈名玄義洎諸大部并指要鈔，廣明即義，須者往檢。
是故，彌勒！無以此法誘諸天子，實無發阿耨多羅三藐三菩提心者，亦無退者。
肇公曰：平等之道，實無發心，亦無退者，而以不退之行，誘其發心，示其受記者，何耶？
二、示無分別之道二：初、結前生後彌勒！當令此諸天子舍於分別菩提之見。
肇公曰：菩提以寂滅為相，生死同相，而諸天卑生死，尊菩提，雖曰勝求，更生塵累。宜開以正路，令舍分別，曷為示以道記，增其見乎？
燈曰：夫如來所說，有有分別之教，小乘三藏是也；有無分別之教，大乘通門是也。此約界內分之若此。又有有分別之教，大乘終別是也；有無分別之教，大乘至圓頓是也。此約界外分之若此。今大士所示，或是以通斥藏，或是以圓呵別，衍門破斥，理數然也。
二、示無分別二：初、示無分別之本所以者何？菩提者，不可以身得，不可以心得。
肇公曰：自此下，大明菩提義也。道之極者，稱曰菩提，秦無言以譯之。菩提者，蓋是正覺無相之真智乎！其道虛玄，妙絕常境，聰者無以容其聽，智者無以運其知，辯者無以措其言，像者無以狀其儀。故其為道也，微妙無相，不可為有，用之彌勤，不可為無。故能幽監萬物而不耀，玄軌超駕而弗夷，大包天地而罔寄，曲濟群惑而無私，至能道達殊方，開物成務，玄機必察，無思無慮。然則無知而無不知，無為而無不為者，其唯菩提大覺之道乎！此無名之法，固非名所能名也。不知所以言，故強名曰菩提，斯無為之道，豈可以身心而得乎？
燈曰：身者，生死身也；心者，煩惱心也。夫既曰生死即涅盤，則可以身得；煩惱即菩提，則可以心得。今曰不可以身心得，豈不異旨乖宗成，撥波求水之見乎？曰非乖也，將以成圓頓觀也。何也？蓋其間有情焉法焉。茍以情為法，則有分別心以之而生，反以菩提為煩惱，涅盤為生死，境風競起，千波累生；茍以法遮情，則無分別智以之而成，斯煩惱菩提而一照，涅盤生死而等觀。焉虛籟，鏡水澄清。然則即身心之法，而離身心之計，智斷惑縛，斯可以言即也。
二、示無分別之行二十五：初、寂滅行寂滅是菩提，滅諸相故；
菩提無相，必寂滅諸相分別，乃能得也。
不觀是菩提，離諸緣故；
菩提離諸塵緣，必絕對待，乃能得也。
不行是菩提，無憶念故；
菩提離心緣，必其心識不行，乃能得也。
斷是菩提，舍諸見故；
菩提永無六十二見邪執，必斷諸見，乃能得也。
離是菩提，離諸妄想故；
菩提不與妄想和合，必遠離妄想，乃能得也。
障是菩提，障諸愿故；
菩提本然，不可以愿欲而求，必遮止愿欲，乃能得也。
不入是菩提，無貪著故；
菩提無貪著，於六根入無所入，乃能得也。
順是菩提，順於如故；
菩提與真如相順，必於如理不逆，乃能得也。
住是菩提，住法性故；
菩提即是法性，必常住法性，乃能得也。
至是菩提，至實際故；
菩提即真實理際，其心必時時至於實際，乃能得也。
不二是菩提，離意法故；
菩提無能所，必離意根、法塵二法，乃能得也。
等是菩提，等虛空故；
菩提平等，猶若虛空，心必平等，乃能得也。
無為是菩提，無生住滅故；
菩提常住，體非四相，心必無為，乃能得也。
知是菩提，了眾生心行故；
菩提體如明鏡，照諸眾生心行，無不了了，必正遍知，乃能得也。
不會是菩提，諸入不會故；
肇公曰：諸入，內外六入也。內外俱空，故諸入不會。
心必不會，乃能得也。
不合是菩提，離煩惱習故；
煩惱即菩提，與煩惱習氣本相離故，不與之合，乃能得也。
無處是菩提，無形色故；
六處本空，何有形色？必照六空，乃能得也。
假名是菩提，名字空故；
菩提之稱，原是假名，必了名空，乃能得也。
如化是菩提，無取舍故；
菩提如化無心，必不作取舍，乃能得也。
無亂是菩提，常自靜故；
菩提常自寂靜，不以亂意，乃能得也。
善寂是菩提，性清凈故；
菩提性本清凈，必善寂其心，乃能得也。
無取是菩提，離攀緣故；
一有攀緣，即與菩提反，必不生取著，乃能得也。
無異是菩提，諸法等故；
菩提與諸法性，等無有異，相必無異，乃能得也。
無比是菩提，無可諭故；
菩提最上，無有倫匹，心無有上，乃能得也。
微妙是菩提，諸法難知故。
一切諸法，皆是實相，非佛妙智，難可測知，必不思議微妙之智，乃可得也。
菩提之義三，今文說為二十五，若合之，則真性菩提十有一：一、寂滅；二、順；三、住；四、至；五、等；六、無為；七、無亂；八、善寂；九、無異；十、無比；十一、微妙。
實智菩提十有三：一、不觀；二、不行；三、斷；四、離；五、障；六、不入；七、不二；八、不會；九、不合；十、無處；十一、假名；十二、如化；十三、無取。方便菩提一，即知是菩提也。
此二十五行，以無分別智為宗。故中空之智居多，以真性用中道為體，實智用空為體故也。方便假智，才得其一，知是菩提了眾生心，乃約用邊說故也。夫菩提之道，離分別者如此，而彌勒安得以有分別之心而誘之耶？約教之義，已如前釋。
觀解者，秪觀一念所發道心是因緣生法，即空、假、中，即此章觀心之意。何者？如行者發菩提心，起四弘誓愿時，以能發之心為因，以四諦境為緣，發起道心為所生法。若以三藏生滅觀之，即彌勒為諸天人所說不退轉地之行也。約三世，推此心畢竟不可得，則即生滅而非生滅也。又約體空、體假、體中而觀之，即二十五菩提行也。
世尊！維摩詰說是法時，二百天子得無生法忍。
故我不任詣彼問疾。
二、遣光嚴童子二：初、如來勅遣佛告光嚴童子：汝行詣維摩詰問疾。
二、菩薩固辭三：初、總辭不堪光嚴白佛言：世尊！我不堪任詣彼問疾。
二、說其所以三：初、敘其折事所以者何？憶念我昔出毗耶離大城，時維摩詰方入城，我即為作禮而問言：居士！從何所來？答我言：吾從道場來。
什公曰：以光嚴心樂道場，故言從道場來，以發悟其心也。光嚴雖欲得道場，而未知所以得。得必有因，故為廣說萬行。萬行是道場因，而言道場者，是因中說果也。復次，佛所坐處，於中成道，故名道場。善心道場亦復如是，廣積眾善，故佛道得成。是以萬善為一切智地，乃真道場也。
二、敘其折辭二：初、以處所問我問：道場者，何所是？
大士初總答吾從道場來者，正示理行以為道場也。光嚴未解，謂必有處，故問何所。此以事為場，非真道場也。
二、以理行答二：初、正答十八：初、以發覺四心示答曰：直心是道場，無虛假故；發行是道場，能辦事故；深心是道場，增益功德故；菩提心是道場，無錯謬故，
此之四心，與起信論三心義合。彼云一者、直心，正念真如故；二者、深心，樂集一切諸善行故；三者、大悲心，欲拔一切眾生苦故。今第一直心，與論第一名義俱同；第三深心，與論第二名義亦同；第四菩提心，與論第三名異義同。蓋拔苦，即發四弘誓大菩提中，第一眾生誓度也。況後之三愿，皆為前愿而設，故正當之。第二發行，即論第二深心中，樂集一切諸善行中開出。故經四心，但是論之三心，因得約論文三義釋而明之。
第一直心是道場，無虛假故者，茍不正念真如，安令其心無有虛假？此即圓頓行人創心發覺，以真如理行為首，與天臺十乘觀法第一觀不思議境同。茍非觀萬法皆即真如，安令契不思議旨？
第二發行是道場，能辦事故；第三深心是道場，樂集一切諸善行故。此之二心，當十乘中第三善巧安心止觀并後之諸乘。蓋非止觀全性起修，全修在性，徹真如底，窮法性邊，無足以稱深心，增益功德，亦無足能辦大事也。
第四菩提心是道場，無錯亂故。即十乘中第二真正發菩提心。茍非依四諦境發四弘誓愿，安令菩提之心無有錯亂？是以道場之行雖列一十八種，其發覺初心，必以理行為之先容，次以四弘為之要制，正修止觀為之調御，一切萬行為之進趣，然後道場可詣，菩提可證也。
布施是道場，不望報故；
施茍責報，為有相檀，是人天因，無足以為道場行也。
持戒是道場，得愿具故；
大乘之戒，戒相雖多，大而為語，不外三聚凈戒：一、攝律儀戒愿，菩薩常法也。以女還魔，魔愿具滿，故因以生愿，愿一切眾生得法愿具足，如魔之愿滿足也。
燈曰：居士為魔乞女，志存化度，受化既訖，則士無所需。然而雖曰還之，猶屬己有，以其心同大士故也。
十、女請開示二：初、請
於是，諸女問維摩詰：我等云何止於魔宮？
肇公曰：昔在魔宮，以五欲為樂；今在菩薩，以法樂為樂。復還魔天，當何所業耶？
二、示三：初、譬說維摩詰言：諸姊！有法門名無盡燈，汝等當學。無盡燈者，譬如一燈然百千燈，冥者皆明，明終不盡。
燈以破暗為義，故曰冥者皆明。始具一燈，一燈相傳，傳之不盡，故謂之無盡燈，此猶帶喻。
如是，諸姊！夫一菩薩開導百千眾生，令發阿耨多羅三藐三菩提心，於其道意，亦不滅盡，隨所說法而自增益一切善法，是名無盡燈也。
夫一菩薩，合譬如一燈也；開導百千眾生，譬如一燈然百千燈也；於其道意亦不滅盡等，此之所以稱無盡燈也。
汝等雖在魔宮，以是無盡燈，令無數天子、天女發阿耨多羅三藐三菩提心者，為報佛恩，亦大饒益一切眾生。
前之喻法，所指猶泛，今則結歸，的令魔女住於魔宮，以傳無盡之燈，用廣菩提之心。正以人間易化，而魔類難馴，於是即魔即佛令轉魔心，是為真報佛恩，饒益眾生也。然此法門，有橫豎二義：一約橫明無盡燈義者，即於當世，彼彼相傳，而人人互照。猶今之設無盡燈者，中然一燈，而周懸十鏡，光明形影重重互入，一鏡之千燈，而遍入眾鏡，眾鏡之千燈，而遍入一鏡，是故稱為無盡燈也。一約豎明無盡燈者，乃世世相傳，照照無盡。猶一燈將盡而又傳照後燈，後燈之傳照無窮，遞遞之流行不盡，是故名為無盡燈也。
爾時，天女頭面禮維摩詰足，隨魔還宮，忽然不現。
世尊！維摩詰有如是自在神力、智慧、辯才，故我不任詣彼問疾。
約教判者，持世菩薩，大小偏圓雖卒難律定，若曰入定知魔，而不入不知，三藏菩薩明矣；茍不然者，即是初發意菩薩，不惟不即知魔，亦未能降魔，亦可知也。若大士之為魔說法，及所樂法樂，所傳無盡之燈，皆魔界即佛，一如無二如之道，判入圓頓之教無疑。
觀解者，觀一念心具百界千如，心心實相，法法真常，即橫明無盡燈義也；若心流注，入於三世，念念覺了，心心照察，始本相契，明明不窮，即明之又明無盡燈義也。祖師云：剎那九世，一念三千，禪教之旨，何理不臧？此之謂也。
四、遣善德長者子二：初、如來勑遣佛告長者善德：汝行詣維摩詰問疾。
二、長者固辭三：初、總辭不堪善德白佛言：世尊！我不堪任詣彼問疾。
二、釋其所以四：初、敘其折事所以者何？憶念我昔，自於父舍，設大施會，供養一切沙門、婆羅門及諸外道、貧窮、下賤、孤獨、乞人，期滿七日。
生公曰：婆羅門法，七日祀梵天，行大施，期生彼也。言己承嫡繼業於父舍，然也寄之可以致明法施之大矣。
燈曰：西天風俗，極樂設大施會。國君、宰輔、長者、居士、大財富者，莫不上行下效，亦財散則民聚之德化也。
什公曰：乞人有三種：一、沙門；二、貴人；三、下賤。隨其所求，皆名乞人也。
二、敘其折辭二：初、總奪其事時維摩詰來入會中，謂我言：長者子！夫大施會，不當如汝所設。當為法施之會，何用是財施會為？
什公曰：見其布施，不行隨喜，而反譏嫌者。施有三種：一、財施；二、心施；三、法施。以財施人，名為財施；慈心等心與人樂，名為心施；說法利人，名為法施。亦菩薩所行眾善，皆為饒益眾生。饒益眾生有二種：一、即時饒益；二、為未來饒益。因此二者皆名法施。今欲令善德行法施、心施，故去其財施也。
二、以頓奪漸二：初、問
我言：居士！何謂法施之會？
二、答二：初、總明果上頓施法施會者，無前無後，一時供養一切眾生，是名法施之會。
肇公曰：夫以方會人，不可一息期；以財濟物，不可一時周。是以會通無隅者，彌綸而不漏；法澤冥被者，不易時而同覆。故能即無疆為一會，而道無不潤。處心懷德，而萬物自賓，曷為存濡沫之小惠，舍夫江海之大益，置一時之供養，而設前後之俗法乎？
燈曰：居士之言法施會者，總明成佛果上之大施，第以果必由因，意令善德慕果以修因，故以頓奪漸，以法奪財，以心奪跡。若果至於佛，則財、法、心三無差別。能以一財施無量人，一法導無量眾，一心融無量品，非曰奪其財施之總不行也。
二、別明由因起果三：初、問
曰：何謂也？
二、示二十二：初、起四無量心之因謂以菩提，起於慈心；以救眾生，起大悲心；以持正法，起於喜心；以攝智慧，行於舍心；
四無量心，梵天及以三乘皆能有之，然而或為梵福，或為三種菩提。惟佛世尊，為於佛果菩提，救苦眾生，護持正法，攝受智慧，故能行大法施也。
以攝慳貪，起檀波羅蜜；以化犯戒，起尸羅波羅蜜；以無我法，起羼提波羅蜜；以離身心相，起毗梨耶波羅蜜；以菩提相，起禪波羅蜜；以一切智，起般若波羅蜜；
三藏菩薩亦行六度，然而施之度慳，戒之度貪，忍之度辱，進之度懈，禪之度散，智之度癡。為己而未為人，度分段彼岸，而未度變易彼岸。不足以成六度法施，故今起佛六度施，以攝慳乃至般若，以一切智，斯能成大法施也。
教化眾生，而起於空；不舍有為法，而起無相；示現受生，而起無作；
肇公曰：存眾生，則乖空義；存空義，則舍眾生。善通法相，空虛其懷者，終日化眾生，終日不乖空也。
什公曰：無相則絕有為，故誨令不舍也。
肇公又曰：作，謂造作生死也。為彼受生者，非作生而生也。是以大士受生，常起無作。
燈曰：小乘入三解脫門，必沈空而滯寂。佛證此體而起大用，無生而生，生化兩冥；無相而相，相即無相；無作而作，作即不作。
護持正法，起方便力；
護持正法，須權實二門，內以實道而自行，外以漚和而攝生。既順理矣，又不逆物，如來正法，斯堪護持也。
以度眾生，起四攝法；
度脫眾生，非四攝法而不行，故宜起之。
以敬事一切，起除慢法；
或雖敬上而不敬下，則忽慢以之而生。是故菩薩之觀眾生也，或以佛性而等觀，或以悲敬而普視，若常不輕菩薩之為心，則何慢之有？
於身、命、財，起三堅法；
注見前。
於六念中，起思念法；
人孰無念，貴得其正，一則念一體之三寶，一則念施、戒與諸天，無所思而弗正矣。
於六和敬，起質直心；
什公曰：欲令眾和，要由六法：一、以慈心起身業；二、以慈心起口業；三、以慈心起意業；四、若得食時，減鉢中飯，供養上座一人，下座二人；五、持戒清凈；六、漏盡智慧。若行此六法，則眾常和順，無有乖諍。昔有二眾共行諍，佛因是說六和敬也。
正行善法，起於凈命；
凈命有二：一、外即常行乞食，如舍利之答凈目；二、內茍於三業，一有不善，則不得為凈也。
心凈歡喜，起近賢圣；
三乘賢圣豈易親近，必其心清凈，而歡喜親近，乃能親近也。
不憎惡人，起調伏心；
人心之不調伏，厥病有二，所謂愛憎學道之人，雖已無愛，茍有憎焉，心不調伏矣。
以出家法，起於深心；
深心至佛果之心也，必出二種三界之家，方謂之深，乃可造諸寶所之家。
以如說行，起於多聞；
茍徒有多聞，如盲人聞道；聞而不行，如有目無足；必盲跛相假，斯有至也。
以無諍法，起空閑處；
肇公曰：怨競生乎眾聚，無諍出乎空閑也。
燈曰：空閑，真阿練若也。小乘以空、無相、無作為之，大乘以性覺妙明，本覺明妙，為真阿練若正修行處。
趣向佛慧，起於宴坐；
小乘宴坐，則無所趣向，定不即慧故也。大乘即定而慧，故以趣向佛慧，起於宴坐也。
解眾生縛，起修行地；
菩薩四弘，以度生為本，然自未得度，而遽焉度人，不惟自溺，兼又溺人。故以煩惱誓斷，法門誓學，以為濟度解縛之正也。
以具相好及凈佛土，起福德業；
菩薩修行，福德皆為成佛相好及凈佛土，否則權乘非圓行也。
知一切眾生心念，如應說法，起於智業；
肇公曰：大乘萬行，分為二業：以智為行標，故別立智業；諸行隨從，故總立德業。凡所修立，非一業所成，而眾經修相好、凈土系以德業，知念說法系以智業，此蓋取其功用之所多，未始相無也。
知一切法，不取不舍，入一相門，起於慧業；
肇公曰：決定審理，謂之智；造心分別，謂之慧。上決眾生念定諸法相，然後說法，故系之以智；今造心分別法相，令入一門，故系之以慧也。
燈曰：知一切法，不取不舍，中觀照中境也。入一相門，證中理也。成佛法門，丈夫慧業，其在是乎！
斷一切煩惱、一切障礙、一切不善法，起一切善業；
三善道中，豈無善業？然皆屬於三障，不足以為善業，惟斷一切煩惱障、一切報障、一切業障，如是而修，方名真善也。
二十二、起助佛道法之因。
以得一切智慧、一切善法，起於一切助佛道法。
肇公曰：一切智慧，即智業也。一切善法，即德業也。助佛道法，大乘諸無漏法也。
燈曰：一切助佛道法，非福慧莊嚴之不成，故須以二法起之。
如是，善男子！是為法施之會。若菩薩住是法施會者，為大施主，亦為一切世間福田。
夫會者，雖物以群分，而必方以類聚。昔則寄事以明事，今亦寄事以明法。事既聚財聚人，故法亦匯法明法。至於匯法明法，已成法會，矧復至於佛果，無前無後，以財以法以心，一時供養一切眾生，此其所以稱大法會、大施主、大福田也。
世尊！維摩詰說是法時，婆羅門眾中二百人，皆發阿耨多羅三藐三菩提心。
四、因益行施二：初、先行財施我時心得清凈，嘆未曾有，稽首禮維摩詰足，即解瓔珞，價直百千，以上之，不肯取。我言：居士！愿必納受，隨意所與。
二、轉為法施四：初、行不思議施維摩詰乃受瓔珞，分作二分，持一分施此會中一最下乞人，持一分奉彼難勝如來。
此正明等施也。若以福田論勝劣者，則優降天殊。今乃以心等法等而行財等，以表法施之會真為成佛之因，故下文現妙應，以徵乎不虛也。
一切眾會皆見光明國土難勝如來，又見珠瓔在彼佛上變成四柱寶臺，四面嚴飾，不相障蔽。
眾會見彼如來者，表回難思之因，向究竟之果也。又見珠瓔在彼佛上等者，表此法施之因，必成無上覺道之果也。四柱寶臺，乃成佛道時所坐之座，必如此也。四面嚴飾，不相障礙者，以表實報無障礙土也。
時維摩詰現神變已，又作是言：若施主等心施一最下乞人，猶如如來福田之相，無所分別，等於大悲，不求果報，是則名曰具足法施。
肇公曰：若能齊尊卑，一行報，以平等悲而為施者，乃具足法施也。
城中一最下乞人，見是神力，聞其所說，即發阿耨多羅三藐三菩提心。
最下乞人，悲田也。悲田人未聞平等法時，則以悲為卑。今既聞法，不惟悟施心平等，亦自知敬悲體齊；敬悲既其體齊，寧可使人以等心而施，獨不能以己田之等，而不發敬田之無上覺心乎？
故我不任詣彼問疾。
約教釋者，善德長者子既預菩薩之流，以設大會，三藏事度可知。若大士以法施之會，行平等慈而開示之，教屬圓頓，亦可知也。
觀解者，余義準前可知，若觀法施平等，則觀一念心等於佛心，即為平等法會，以行平等法施。若別觀者，觀一念心具足十界，則觀佛法界，名難勝如來；觀地獄法界，為最下乞人；而此生佛同在一念，皆即真即俗即中。上既不見其佛界之勝，下亦不見其地獄之劣。如是等觀，是名觀心平等法會也。
如是諸菩薩各各向佛說其本緣，稱述維摩詰所言，皆曰不任詣彼問疾。
經敘菩薩，惟略舉四人，列其四事者，正顯菩薩成佛法門，能具此四，亦以足矣。何以明之？蓋成佛宗要，在於實相因果，而彌勒受一生成佛之記，適當其果；而示誨光嚴童子等三人之法，又適當其因。正以成佛時必坐道場，而降伏魔冤，傳無盡燈，然後廣行法施。然而非曰坐道場時方為道場，要當在因，一切所為舉足下足無非道場，而因果名目此相應也。至於降魔，又須了達魔界即佛；茍魔不即佛，何以無數天子、天女皆能聞法，發無上心，傳無盡燈法門乎？然則無盡燈法，魔界既可傳之，余之法界獨不可乎？此又圓頓法門，無適而不在也。至如平等法會之於法施，又為菩薩大心人之所當行，末以示之，亦以見佛道因果之始終也。
又須了知，菩薩之為道，在心而不在跡。茍以跡而求人，則惟以頂天冠，而身瓔珞具諸莊嚴者，為菩薩，余非其類矣。今約心而求，則跡殊而本不殊。是故法門有菩薩之菩薩也，有聲聞之菩薩也，有長者、居士之菩薩也，有善男子、善女人之菩薩也。若今文之彌勒受一生記，固菩薩之菩薩也，持世則聲聞像之菩薩矣，光嚴則童子之菩薩矣，善德則長者之菩薩矣。是故以心求人，則菩薩之道廣；以跡求人，則菩薩之道窄。若夫菩提，其所稱謂雖一，而道隨人異，厥品又有其四，曰下智修之，得聲聞菩提；中智修之，得緣覺菩提；非此所論，惟上智修之，得菩薩菩提，正彌勒四人所修之法門；而維摩大士，乃以上上智修之，得佛菩提者，彈之折之，開之示之，或融藏以歸通，隔偏以歸圓，融漸以歸頓。適當方等之時，四門而普開，三根而等被，此又通方之教，理數然也。