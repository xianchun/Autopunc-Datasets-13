宣和六年，向公子諲使發運事，夢僧導至古寺，金其牓曰隰州，莫測也。秋九月，泗洲普照王寺闕住持者，向公聞長蘆第一座僧正覺倡曹洞宗，衲子信向，具疏與帖，請補其處。既至，問其鄉里，曰隰州，始悟昨夢，愈加敬禮。師蓋自此七坐道場，名振天下。嗚乎！達人大士，出應於世，為人天師，夫豈偶然也哉？
師姓李氏，母趙，誕師之夕，光出於屋，人皆異之。七歲誦書，日數千言。少日，遂通五經。祖寂，父宗道久參積翠老南之子佛陀遜禪師，嘗指師謂其父曰：此子超邁不群，非塵埃中人，宜令出家，異日必為大法器。十一歲得度於同郡凈明寺本宗，十四歲得戒於晉州慈云寺智瓊。十八歲出游諸方，訣其祖曰：若不發明大事，誓不歸矣。
至晉絳間，或以無憑沮師，邑尹見師英拔，因以所執扇示之曰：為我下一轉語。師應聲援筆書偈其上，尹大喜，為請憑以行渡河之洛，坐夏於少室山。日擷蔬茹供給病僧，蔬且盡，則采藥苗繼之。
游龍門，遇鄉僧，挽師同歸，師曰：出家行腳，本為參尋知識，了生死事，鄉關非所懷也。腰包徑至汝州香山，成枯木一見，深所器重。
一日，聞僧誦蓮經，至父母所生眼，悉見三千界，瞥然有省，急詣丈室陳所悟。
山指臺上香合曰：面是甚麼物？
師曰：是甚麼心行？
山曰：汝悟處又作麼生？師以手畫一圓相呈之，復拋向後。
山曰：弄泥團漢有甚麼限？
師云：錯！
山曰：別見人始得。師應喏喏。
丹霞淳禪師道價方盛，師乃造焉。霞問：如何是空劫已前自己？
師曰：井底蝦蟆吞卻月，三更不借夜明簾。
霞曰：未在，更道。
師擬議，霞打一拂子云：又道不借？師忽悟，作禮。
霞云：何不道取一句子？
師云：某甲今日失錢遭罪。
霞云：未暇得打儞，且去。時二十三歲矣。
霞退居唐州大乘，師從焉。住山昇和尚亦淳之嗣子，舉師立僧。
霞住大洪，師掌記室。宣和三年，遷首座，時金粟智、雪竇宗、保福悟、鳳山釗皆參隨之。明年，分座於廬山圓通照闡提席下。真歇住長蘆，聞師名，遣書招之，撞鍾出迎，大眾聳觀。師須眉奇古，傾然而黑，衣裓破弊，履襪皆穿。真歇遣侍者易以新履，師卻之曰：吾豈為鞵而來邪？
真歇與眾懇請居第一座。時眾踰千七百，見師年少，初亦易之，至秉拂老於參請者，無不心服。又二年，住泗洲普照，實始出世嗣法淳和尚。前此，分寺之半為神霄宮。而又兩淮薦饑，齊廚空乏，二時所須雜以菽麥，師至，命純以秔，庫僧辭不給，師命如初，已而檀施填委。
徽宗皇帝南幸，師領眾起居，上見寺僧千余，填擁道左，方袍整肅，威儀可觀，異之，有旨召師，面受圣語，還其故寺之半，師之受請而未至也。僧伽塔相輪中，香煙騰空，直亘東南，師入寺乃止。
建炎元年，住舒州太平，又住江州圓通、能仁，自能仁謝事游云居。時圓悟勤禪師住山，會長蘆虛席，大眾必欲得師，圓悟與安定郡王令袊力勉共行入寺。未幾，知事以乏糧告，師不答。時大寇李在抄界境上，領兵入寺，無不惶駭。師安坐堂上待其來，以善言誘之。在稽首信服，揮其眾輦金谷以供眾，一方亦賴以安。
建炎三年秋，渡江至明州，欲泛海禮補陀觀音。道由天童山之景德寺，適闕主者，眾見師來，密以告郡。師微聞即遁去，大眾圍繞通夕不得行，不得已而受請。未幾，膚人侵犯境內，諸寺皆謝遣云游，師獨來者不拒，或以為不可，師喻之曰：明日寇至，寺將一空。即今幸其尚為我有，可不與眾共之乎？已而寇至，登塔嶺以望，若有所見，遂歛兵而退，秋毫無所犯，人皆歡服，以為神助。
伯庠聞師名舊矣，歲在戊午，教授州學，始識其面。嘗訪師，自小白舍舟道，松陰二十余里，雄樓杰閣，突出萬山之中，固已駭所未見；入門，禪毳萬指，默座禪床，無謦欬者。伯庠頃侍老先參政，徧
歷襄漢、江西、南岳，未有如是盛也。聞之長老尊宿，皆云：天童舊眾不滿二百，師之來，四方學者爭先奔湊，如飛走之宗鳳麟，百川之赴滄海，今踰千二百眾矣。
來者益多，甑釜將槁，主者惶懼，不知所以為計，白師以僧糧垂盡，師笑曰：人各有口，非汝憂也。言未既，閽者告嘉禾錢氏航米千斛艤於岸矣。
紹興八年九月，被旨住鹽安府靈隱寺。將行，大眾悲號，有烏萬數，亦哀鳴隨師，踰數時乃散。十月有旨還天童，前後垂三十年。寺屋幾千間，無不新者，異時長蘆、雪峰。僧方盛時，各居一堂，別為四五。天童衲子既多，師以己意指授匠者為一堂，以處眾千二百人，悉皆容受，雄麗深穩，實所創見。即兩山間，障海潮而田之，歲入三倍於前，凡眾所須，無不畢具。此雖有為事，然他人睥睨，不敢措手者，師優游其間，即日趣辨。
二十七年秋九月，忽來城中謁郡僚及素所往來者，又之越上謁帥守趙公令詪，因徧詣諸檀越家，若與之別。十月七日還山，飯客如常。八日辰巳間，沐浴更衣，端坐告眾，顧侍者索筆作書遺大慧禪師，屬以後事。又書偈曰：
夢幻空花，六十七年。
白鳥煙沒，秋水天連。
擲筆而逝。龕留七日，顏貌如生。壽六十七，僧臘五十三。大慧夜得書，即至山中，以十四日奉師全身葬東谷塔。道俗送者，增山盈谷，無不涕慕。自師之逝，風雨連日，及葬開霽，事畢如初。
師具大慈悲，誘接不倦，投籌入室，潛符密證者，不可勝紀。師於受施無貪，行施無厭，歲饑艱食，竭己之長，兼輟贍眾之余，賴以全活者亡慮數千萬人。居常施者，金帛滿前，悉歸於眾。丈室蕭然，弊衣糲食，不破中湌，以終其身。每薙發聚之，必生舍利五色，或發貫其中，有得墮齒者，舍利生生不已。葬後，人祈禱之，或得於茵蓆，或得於衣履，不常其處。
寺去水遠，師鑿石為畎，子母相銜，齋廚浴室無不周徧。官家婦人，有入寺者，欲盥手畎中，忽虵躍而出，婦人驚倒，久之乃蘇。貴人子館法堂西，酒肉自隨，或止之不從，俄而法鼓雷震墮地，貴人子惶懼而去，今有震跡存焉。
一日，小行者僵仆於地言曰：我護伽藍神也，與太白神角力，可令僧眾誦咒助我。
或曰：何不以告堂頭？
神曰：我聞覺和尚住此十余年矣，每至寢堂欲見之，即戰栗不能前，竟未之識也。
其為文初不經意，下筆即成，中書舍人潘公良貴請銘大用庵，親為書石，嘆曰：與三祖信心銘相後先矣。
師去世之五月，詔謚宏智禪師，塔曰妙光。參知政事周公葵為之銘，凡師應世之跡，見於塔銘者，茲不復叙。嗚乎！此特師之事業可形於言者爾，若乃妙用縱橫，不痕不跡，全超空劫之前，洞徹威音之外，不可得而擬議者，又非文字之所能載也。
