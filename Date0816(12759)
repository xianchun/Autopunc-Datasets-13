如是我聞：
一時，佛在羅閱只耆闍崛山，與大比丘眾千二百五十人俱。
爾時，執樂天般遮翼子，於夜靜寂無人之時，放大光明，照耆闍崛山，來至佛所，頭面禮佛足已，在一面立。時，般遮翼白世尊言：昨梵天王至忉利天，與帝釋共議。我親從彼聞，今者寧可向世尊說不？
佛言：汝欲說者，便可說之。
般遮翼言：一時，忉利諸天集法講堂，有所講論。時，四天王隨其方面，各當位坐，提帝賴吒天王在東方坐，其面西向，帝釋在前。毗樓勒天王在南方坐，其面北向，帝釋在前。毗樓博叉天王在西方坐，其面東向，帝釋在前。毗沙門天王在北方坐，其面南向，帝釋在前。時，四天王皆先坐已，然後我坐。復有余大神天，皆先於佛所，凈修梵行，於此命終，生忉利天，使彼諸天，增益五福：一者天壽，二者天色，三者天名稱，四者天樂，五者天威德。時，諸忉利天皆踴躍歡喜言：增益諸天眾，減損阿須倫眾。爾時，釋提桓因知諸天人有歡喜心，卽
為忉利諸天而作頌曰：
忉利諸天人，帝釋相娛樂；
禮敬於如來，最上法之王。
諸天受影福，壽、色、名、樂、威；
於佛修梵行，故來生此間。
復有諸天人，光色甚巍巍；
佛智慧弟子，生此復殊勝。
忉利及因提，思惟此自樂；
禮敬於如來，最上法之*王。
爾時，忉利諸天聞此偈已，倍復歡喜，不能自勝，增益諸天眾，減損阿須倫眾。釋提桓因見忉利天歡喜悅豫，卽
告之曰：諸賢！汝等頗欲聞如來八無等法不？時，忉利諸天言：愿樂欲聞。
帝釋報言：諦聽！諦聽！善思念之。諸賢！如來、至真、等正覺，十號具足，不見過去、未來、現在有如來、至真，十號具足，如佛者也。佛法微妙，善可講說，智者所行，不見過去、未來、現在有微妙法，如佛者也。佛由此法，而自覺悟，通達無礙，以自娛樂，不見過去、未來、現在能於此法而自覺悟，通達無礙，以自娛樂，如佛者也。諸賢！佛以此法自覺悟已，亦能開示涅盤徑路，親近漸至，入於寂滅。譬如恒河水、炎摩水，二水并流，入於大海。佛亦如是，善能開示涅盤徑路，親近漸至，入於寂滅，不見過去、未來、現在有能開示涅盤徑路，如佛者也。諸賢！如來眷屬成就，剎利、婆羅門、居士、沙門、有智慧者，皆是如來成就眷屬，不見過去、未來、現在眷屬成就，如佛者也。諸賢！如來大眾成就，所謂比丘、比丘尼、優婆塞、優婆夷，不見過去、未來、現在大眾成就，如佛者也。諸賢！如來言行相應，所言如行，所行如言，如是則為法法成就，不見過去、未來、現在言行相應，法法成就，如佛者也。諸賢！如來多所饒益，多所安樂，以慈愍心利益天人，不見過去、未來、現在多所饒益，多所安樂，如佛者也。諸賢！是為如來八無等法。
時，忉利天作是說言：若使世間有八佛出者，當大增益諸天眾，減損阿須倫眾。時，忉利天言：且置八佛，正使七佛、六佛，乃至二佛出世者，亦大增益諸天眾，減損阿須倫眾，何況八佛？時，釋提桓因告忉利天言：我從佛聞，親從佛受，欲使一時二佛出世，無有是處，但使如來久存於世，多所慈愍，多所饒益，天人獲安，則大增益諸天眾，減損阿須倫眾。
時，般遮翼白佛言：世尊！忉利諸天所以集法講堂上者，共議思惟，稱量觀察，有所教令，然後為四天王。四天王受教已，各當位而坐，其坐未久，有大異光照於四方。時，忉利天見此光已，皆大驚愕：今此異光，將有何怪？諸大神天有威德者，亦皆驚怖：今此異光，將有何怪？時，大梵王卽化為童子，頭五角髻，在大眾上虛空中立，顏貌端正，與眾超絕，身紫金色，蔽諸天光。時，忉利天亦不起迎，亦不恭敬，又不請坐。時，梵童子隨所詣坐，坐生欣悅。譬如剎利水澆頭種，登王位時，踴躍歡喜。來坐未久，復自變身，作童子像，頭五角髻，在大眾上虛空中坐，譬如力士坐於安座，嶷然不動，而作頌曰：
忉利諸天人，帝釋相娛樂；
禮敬於如來，最上法之*王。
諸天受影福，壽、色、名、樂、威；
於佛修梵行，故來生此間。
復有諸天人，光色甚巍巍；
佛智慧弟子，生此復殊勝。
忉利及因提，思惟此自樂；
禮敬於如來，最上法之*王。
時，諸忉利天語童子曰：吾等聞天帝釋稱說如來八無等法，歡喜踴躍，不能自勝。時，梵童子語忉利天言：何等如來八無等法？吾亦樂聞。時，天帝釋卽為童子說如來八無等法。忉利諸天、童子聞說已，倍復歡喜，不能自勝，增益諸天眾，減損阿須倫眾。是時，童子見天歡喜，復增欣躍，卽
告忉利天曰：汝等欲聞一無等法不？天曰：善哉！愿樂欲聞。
童子告曰：汝樂聞者，諦聽！諦受！當為汝說。告諸天曰：如來往昔為菩薩時，在所生處聰明多智。諸賢！當知過去久遠時，世有王名曰地主，第一太子名曰慈悲。王有大臣名曰典尊，大臣有子名曰焰鬘。太子慈悲有朋友，其朋亦與六剎利大臣而為朋友。地主大王欲入深宮游戲娛樂時，卽
以國事委付典尊大臣，然後入宮作倡伎樂，五欲自娛。時，典尊大臣欲理國事，先問其子，然後決斷；有所處分，亦問其子。
其後典尊忽然命終，時地主王聞其命終，愍念哀傷，撫膺而曰：咄哉！何辜失國良輔？太子慈悲默自念言：王失典尊以為憂苦，今我宜往諫於大王，無以彼喪而生憂苦。所以然者，典尊有子名曰焰鬘，聰明多智乃過其父，今可徵召以理國事。時，慈悲太子卽詣王所，具以上事白其父王。王聞太子語已，卽
召焰鬘而告之曰：吾今以汝補卿父處，授汝相印。彼時焰鬘受相印已，王欲入宮，復付後事。
時，相焰鬘明於治理，父先所為焰鬘亦知，父所不及焰鬘亦知。其後名稱流聞海內，天下咸稱為大典尊。時，大典尊後作是念：今王地主年已朽邁，余壽未幾，若以太子紹王位者，未為難也，我今寧可先往語彼六剎利大臣：今王地主年已朽邁，余壽未幾，若以太子紹王位者，未為難也。君等亦當別封王土，居位之日，勿相忘也。
往詣六剎利大臣，而告之曰：諸君！當知今王地主年已朽邁，余壽未幾，若以太子紹王位者，未為難也。汝等可往白太子此意：我等與尊生小知舊，尊苦我苦，尊樂我樂。今王衰老，年已朽邁，余壽未幾，今者太子紹王位者，未為難也。尊設登位，當與我封。時，六剎利大臣聞其語已，卽
詣太子，說如上事。太子報言：設吾登位，列土封國，當更與誰？
時，王未久忽然而崩，國中大臣尋拜太子補王正位。王居位已，默自思念：今立宰相，宜準先王。復自思念：誰堪此舉？正當卽任大典尊位。時，王慈悲卽告大典尊：我今使汝卽於相位，授以印信，汝當勤憂，綜理國事。時，大典尊聞王教已，卽
受印信。王每入宮，輒以後事付大典尊。
大典尊復自念言：吾今宜往六剎利所，問其寧憶昔所言不？卽
尋往詣語剎利曰：汝今寧憶昔所言不？今者太子以登王位，隱處深宮，五欲自娛。汝等今者可往問王：王居天位，五欲自娛，寧復能憶昔所言不？時，六剎利聞是語已，卽
詣王所，白大王言：王居天位，五欲自娛，寧復能憶昔所言不？列土封邑，誰應居之？王曰：不忘昔言。列土封邑，非卿而誰？王復自念：此閻浮提地，內廣外狹，誰能分此以為七分？復自念言：唯有大典尊乃能分耳。卽
告之曰：汝可分此閻浮提地，使作七分。
尋分之，王所治城，村邑郡國，皆悉部分，六剎利國亦與分部。王自慶言：我愿已果。時，六剎利復自慶幸：我愿已果，得成此業，大典尊力也。六剎利王復自思念：吾國初建，當須宰輔，誰能堪任？如大典尊，卽
當使之，通領國事。爾時，六剎利王卽命典尊，而告之曰：吾國須相，卿當為吾通領國事。於是，六國各授相印。
時，大典尊受相印已，六王入宮游觀娛樂，時皆以國事付大典尊。大典尊理七國事，無不成辦。時，國內有七大居士，典尊亦為處分家事，又能教授七百梵志諷誦經典。七王敬視大典尊相，猶如神明，國七居士視如大王，七百梵志視如梵天。時，七國王、七大居士、七百梵志皆自念言：大典尊相，常與梵天相見，言語坐起親善。
時，大典尊默識七王、居士、梵志意，謂我常與梵天相見，言語坐起；然我實不見梵天，不與言語，不可餐默，虛受此稱。我亦曾聞諸先宿言，於夏四月閑居靜處，修四無量者，梵天則下，與共相見。今我寧可修四無量，使梵天下，共相見不？於是，典尊至七王所而白王言：唯愿大王顧臨國事！我欲於夏四月修四無量。七王告曰：宜知是時。大典尊相又告七居士：汝等各勤己務，吾欲夏四月修四無量。居士曰：諾！宜知是時。又告七百梵志：卿等當勤諷誦，轉相教授，我欲於夏四月修四無量。梵志曰：諾！今者大師宜知是時。
時，大典尊於彼城東造閑靜室，於夏四月，卽
於彼止，修四無量，然彼梵天猶不來下。典尊自念：我聞先宿舊言，於夏四月，修四無量，梵天下現。今者寂然，聊無髣髴。時，大典尊以十五日月滿時，出其靜室，於露地坐。坐未久頃，有大光現，典尊默念：今此異光，將無是梵欲下瑞耶？
化為童子，五角髻，在典尊上虛空中坐，典尊見已，說頌曰：
此是何天像，在於虛空中，
時，梵童子以偈報曰：
唯梵世諸天，知我梵童子，
其余人謂我，祀祠於大神。
時，大典尊以偈報曰：
今我當諮承，奉誨致恭敬，
設種種上味，愿天知我心。
時，梵童子復以偈報曰：
典尊汝所修，為欲何志求？
今設此供養，當為汝受之。
又告大典尊：汝若有所問，自恣問之，當為汝說。時，大典尊卽自念言：我今當問現在事耶？問未然事耶？復自念言：今世現事，用復問為？當問未然幽冥之事。卽
向梵童子以偈問曰：
今我問梵童，能決疑無疑，
學何住何法，得生於梵天？
時，梵童子以偈報曰：
當舍我人想，獨處修慈心，
除欲無臭穢，乃得生梵天。
時，大典尊聞是偈已，卽
自念言：梵童子說偈，宜除臭穢，我不解此，今宜更問。時，大典尊卽以偈問曰：
梵偈言臭穢，愿今為我說，
誰開世間門，墮惡不生天？
時，梵童子以偈報曰：
欺妄懷嫉妬，習慢增上慢，
貪欲瞋恚癡，自恣藏於心。
此世間臭穢，今說令汝知，
此開世間門，墮惡不生天。
時，大典尊聞此偈已，復自念言：梵童子所說臭穢之義我今已解，但在家者無由得除，今我寧可舍世出家，剃除須發，法服修道耶？
時，梵童子知其志念，以偈告曰：
汝能有勇猛，此志為勝妙；
智者之所為，死必生梵天。
於是，梵童子忽然不現。
時，大典尊還詣七王白言：大王！唯愿垂神善理國事，今我意欲出家離世，法服修道。所以者何？我親於梵童子聞說臭穢，心甚惡之。若在家者，無由得除。彼時，七王卽自念言：凡婆羅門多貪財寶，我今寧可大開庫藏，恣其所須，使不出家。時，七國王卽命典尊，而告之曰：設有所須，吾盡相與，不足出家。時，大典尊尋白王曰：我今以為蒙王賜已，我亦大有財寶，今者盡留以上大王，愿聽出家，遂我志愿！
時，七國王復作是念：凡婆羅門多貪美色，今我寧可出宮婇女，以滿其意，使不出家。王卽命典尊而告之曰：若須婇女，吾盡與汝，不足出家。典尊報曰：我今已為蒙王賜已，家內自有婇女眾多，今盡放遣，求離恩愛，出家修道。所以然者？我親從梵童子聞說臭穢，心甚惡之。若在家者，無由得除。
時，大典尊向慈悲王，以偈頌曰：
王當聽我言，王為人中尊，
賜財寶婇女，此實非所樂。
時，慈悲王以偈報曰：
檀特伽陵城，阿婆布和城，
阿盤大天城，鴦伽瞻婆城，
數彌薩羅城，西陀路樓城，
婆羅伽尸城，盡汝典尊造。
五欲有所少，吾盡當相與；
宜共理國事，不足出家去。
時，大典尊以偈報曰：
我五欲不少，自不樂世間；
已聞天所語，無心復在家。
時，慈悲王以偈報曰：
大典尊所言，為從何天聞，
舍離於五欲？今問當答我。
時，大典尊以偈答曰：
昔我於靜處，獨坐自思惟；
時梵天王來，普放大光明；
我從彼聞已，不樂於世間。
時，慈悲王以偈告曰：
小住大典尊，共弘善法化；
為我師。
譬如虛空中，清凈琉璃滿；
佛法中。
時，大典尊復作頌曰：
諸天及世人，皆應舍五欲，
蠲除諸穢污，凈修於梵行。
爾時，七國王語大典尊曰：汝可留住七歲之中，極世五欲，共相娛樂，然後舍國，各付子弟，俱共出家，不亦善耶？如汝所獲，我亦當同。時，大典尊報七王曰：世間無常，人命逝速，喘息之間，猶亦難保，乃至七歲，不亦遠耶？七王又言：七歲遠者，六歲、五歲乃至一歲，留住靜宮，極世五欲，共相娛樂，然後舍國，各付子弟，俱共出家，不亦善耶？如汝所得，我亦宜同。時，大典尊復報王曰：此世間無常，人命逝速，喘息之間，猶亦難保，乃至一歲尚亦久*耳，如是七月至於一月，猶復不可。王又語言：可至七日，留住深宮，極世五欲，共相娛樂，然後舍國，各付子弟，俱共出家，不亦善耶？大典尊答曰：七日不遠，自可留*耳。唯愿大王勿違信誓，過七日已，王若不去，我自出家。
時，大典尊又至七居士所語言：汝等各理己務，吾欲出家，修無為道。所以然者，我親從梵天聞說臭穢，心甚惡之。若在家者，無由得除。時，七居士報典尊曰：善哉！斯志！宜知是時，我等亦欲俱共出家，如汝所得，我亦宜同。
時，大典尊復詣七百梵志所，而告之曰：卿等當勤諷誦，廣探道義，轉相教授，吾欲出家修無為道。所以然者，我親從梵天聞說臭穢，心甚惡之。若在家者，無由得除。時，七百梵志白典尊曰：大師！勿出家也。夫在家安樂，五欲自娛，多人侍從，心無憂苦。出家之人獨在空野，所欲悉無，無可貪取。典尊報曰：吾若以在家為樂，出家為苦，終不出家；吾以在家為苦，出家為樂，故出家*耳。梵志答曰：大師出家，我亦出家；大師所行，我亦盡當行。
時，大典尊至諸妻所，而告之曰：卿等隨宜欲住者住，欲歸者歸。吾欲出家，求無為道。具論上事，明出家意。時，諸婦答曰：大典尊在，一如我夫，一如我父，設今出家，亦當隨從，典尊所行，我亦宜行。
剃除須發，服三法衣，舍家而去。時，七國王、七大居士、七百梵志及四十夫人，如是展轉，有八萬四千人同時出家，從大典尊。時，大典尊與諸大眾游行諸國，廣弘道化，多所饒益。
爾時，梵王告諸天眾曰：時，典尊大臣豈異人乎？莫造斯觀，今釋迦文佛卽其身也。世尊爾時過七日已，出家修道，將諸大眾，游行諸國，廣弘道化，多所饒益。汝等若於我言有余疑者，世尊今在耆闍崛山，可往問也。如佛所言，當受持之。
般遮翼言：我以是緣，故來詣此。唯然，世尊！彼大典尊卽世尊是耶？世尊爾時過七日已，出家修道，與七國王乃至八萬四千人同時出家，游行諸國，廣弘道化，多所饒益耶？
佛告般遮翼曰：爾時大典尊豈異人乎？莫造斯觀，卽
我身是也。爾時，舉國男女行來舉動，有所破損，皆尋舉聲曰：南無大典尊七王大相！南無大典尊七王大相！如是至三，般遮翼！時，大典尊有大德力，然不能為弟子說究竟道，不能使得究竟梵行，不能使至安隱之處。其所說法，弟子受行，身壞命終，得生梵天；其次，行淺者生他化自在天；次生化自在天、兜率陀天、焰天、忉利天、四天王、剎利、婆羅門、居士大家，所欲自在。
般遮翼！彼大典尊弟子，皆無疑出家，有果報，有教誡，然非究竟道，不能使得究竟梵行，不能使至安隱之處。其道勝者，極至梵天*耳。今我為弟子說法，則能使其得究竟道、究竟梵行、究竟安隱，終歸涅盤。我所說法弟子受行者，舍有漏成無漏，心解脫、慧解脫。於現法中，自身作證：生死已盡，梵行已立，所作已辦，更不受有。其次，行淺者斷五下結，卽
於天上而般涅盤，不復還此。其次，三結盡，薄淫、怒、癡，一來世間而般涅盤。其次，斷三結，得須陀洹，不墮惡道，極七往返，必得涅盤。般遮翼！我諸弟子不*疑出家，有果報，有教*誡，究竟道法，究竟梵行，究竟安隱，終歸滅度。
爾時，般遮翼聞佛所說，歡喜奉行！
