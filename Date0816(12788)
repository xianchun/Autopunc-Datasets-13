尔时世尊欲般涅槃，倚卧双林，告诸大众：吾今背痛，欲般涅槃，不见阿难及吾迦叶。来时语道：吾与汝不相见也。
即使优波离往诣忉利天宫：告吾母知。举身疼痛，不可思议。愿母早来，礼敬三宝。
尔时佛母于其中夜作六种恶梦：一者梦见须弥山崩；二者梦见四海枯竭；三者梦见五月下霜；四者梦见宝幢摧折，幡花崩倒；五者梦见四火来烧我身；六者梦见两乳无故自然流出。
尔时佛母说梦未了，正见优波离从空而来。尔时佛母即问：圣人从何而来太剧，颜容憔悴，面色无光，状似怯人？尔时优波离哽咽声嘶，良久不语，告言：佛母！佛母！我如来三界大师昨夜子时，舍大法身，入般涅槃。故使我来告诸眷属。
尔时佛母闻是语已，捶胸自扑，状似五须弥山崩；遍体血现，如波罗奢花；闷绝擗地。时有二天女，将水洒之，良久乃苏。
尔时佛母将诸天众，恭敬围绕，从忉利天宫下至娑罗双树间。正见如来殡敛已讫，唯有僧伽离衣叠着棺边。瓶盂锡杖挂其树上。有二狮子自缢而死。十大弟子以手拍头，向天号哭。尔时佛母手携此物，而作是言：此是我子住世之日，将此瓶盂锡杖，处处化导众生。此物今无主也。
尔时佛母绕棺三匝，却住一面，扪泪而言，告言：悉达！悉达！汝是我子，我是汝母。汝今入般涅槃，云何不留半偈之法？是为平等？
尔时如来闻母唤声，金棺自开，却坐千叶莲华台上，为母说偈：世间苦空：诸行无常，是生灭法。生灭灭已，寂灭为乐。
尔时佛母闻是妙法，心生欢喜，还归本天。未至天所，住立虚空，心生慈悲，呜呼大哭。天地震动，泪下如雨。云中百鸟，皆作哭声：一切恩爱，会有离别；一切江河，会有枯竭；一切丛林，会有摧折。何期如来三界大师入般涅槃。
录文完。