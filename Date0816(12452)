於是佛告德大勢菩薩：是故當知，其有比丘、比丘尼、清信士、清信女持斯經典，假使四部罵詈誹謗，出麤獷辭，訶制止之，罪不可限。設復有人聞是經卷，受持諷誦，為他人說，廣解其誼，獲上妙福，如斯疇類，佛所咨嗟，眼、耳、鼻、口、身、意清凈，而無弊礙。
又告德大勢：乃去往古久遠世時，不可稱限、廣遠無量、不可議劫有佛，號寂趣音王如來、至真、等正覺、明行成、為善逝、世間解、無上士、道法御、天人師、為佛、眾佑，劫名離大財，世界曰大柱。
佛語德大勢：寂趣音王如來普為諸天自境界人講經化導；與聲聞乘演四圣諦，度老病死，使近泥洹；解十二緣所由從起；為諸菩薩講六度無極，使至無上正真之道，現如來慧所行常游忍界。復至他方江河沙佛土，現菩薩身而為說法，又現聲聞、緣覺色像而開化，示本行所學，聞之亙然，各成所志，不違本誓。若有眾生奉如來律，以佛色像，隨其道律示現形貌，顯授大道無上正真；欲導慕泥洹，現已滅度，因而示儀開化道慧。妙音菩薩勢力圣智不可惻度，超絕巍巍，功德若斯，無以為喻。
於是蓮華首菩薩前白佛言：妙音菩薩積功累德，堂堂乃爾。唯然，世尊！住何三昧，開化眾生不可限量？
能仁如來告蓮華首菩薩曰：族姓子！聽，有三昧名現入眾像，妙音菩薩住斯定意，利益開化，無限眾生使入道議。
佛說是時，其諸菩薩與妙音開士俱發來者，尋時皆逮現入眾像三昧正定，其行殊勝，於是忍界超越菩薩所修定意諸有限數；若有逮致現入眾像三昧，便得摠持，攬持三世，無不蒙濟。
時妙音菩薩供養能仁如來至真，具足奉事眾寶如來塔寺舍利，欲還本土，前稽首能仁如來，自歸而退，與眾會別，動震諸國，雨眾蓮華，同時和鼓百千億姟雅頌伎樂。與八萬四千諸菩薩眾俱歸本土，前稽首禮妙紫金離垢宿華王如來，以詣忍界導利眾生，又睹眾寶如來寶寺舍利，及文殊師利、藥王菩薩所逮精進無極道力，見妙勇菩薩，令是八萬四千菩薩皆得正行現入眾像三昧。往到彼間，俱共進行，四萬二千天子聞正法華經，皆悉逮得無所從生法忍，蓮華首菩薩逮正法華定。