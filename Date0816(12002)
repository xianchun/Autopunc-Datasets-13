夾山和尚，嗣花亭，在澧州。師諱善會，姓廖氏，漢廣峴亭人也。受業龍牙山，依年受戒於荊門。後通經論，時稱學海，聰辯天機。初曾京口已轉法輪，後因道吾指參承花亭，密契玄閞，便棲夾岫。
師有時曰：夫有佛、有法、有祖已來，時人錯會，謂言佛邊、祖邊、法邊，遞代相承，至于今日，須依佛祖法句意與汝為師言方是。因此，天下出無眼狂人，卻成無智。不然，他只如無法本來是道，無一法當情，沒佛可成，沒道可修，沒法可舍。故曰：前
地次，佛日傾茶與師，師伸手接茶次，佛日問：儼茶三兩垸，意在*鑺頭邊。速道！速道！
師云：瓶有盂中意，籃中幾个盂？
對曰：瓶有傾茶意，籃中無一盂。
師曰：手把夜明符，終不知天曉。
羅秀才問：請和尚破題。
師曰：龍無龍軀，不得犯於本形。
秀才云：龍無龍軀者何？
師云：不得道著老僧。
秀才曰：不得犯於本形者何？
師云：不得道著境地。
又問：如何是夾山境地？
師答曰：猿抱子歸青嶂後，鳥銜花落碧巖前。
座主出來便問：洞明三教底人，還通此理也無？
師云：夜月明珠不如天曉。
又問：等妙二覺底人，還通此理也無？
師云：金雞玉免埋沒去，自有青龍在。
師問：青龍意旨如何？
對曰：貴人不借衣。
師便救火，因此造偈曰：
大江沈盡小江現，明月高峰法自流。
石牛水上臥，影落孤峰頭。
荒田聞我語，如同不系舟。
師便示化矣，春秋七十七，僧夏五十七，塔于夾山，謚號傳明大師永濟之塔。韶州刺史金夔撰碑文。
巖頭和尚，嗣德山，在鄂州唐寧住。師諱全奯，俗姓柯，泉州南安縣人也。受業靈泉寺義公下，於長安西明寺具戒成業。講涅盤經，後參德山。初到參，始擬展坐具設禮，德山以杖挑之，遠擲堦下，師因便下堦收坐具，相看主事參堂，德山諦視，久而自曰：者阿師欲似一个行腳人。私記在懷。
來晨，師上法堂參，德山問：闍梨是昨晚新到，豈不是？
對云：不敢。
德山云：什摩處學得虛頭來？
師云：專甲終不自誑。
德山呵云：他向後老漢頭上痾著。師禮而退藏密機。既盤泊數載，盡領玄旨。
初住臥龍，後居巖頭。有人問：去卻仆從，直請臥龍相見。
師云：眨上眉毛看。
曜日頌：
當機直下現前真，認語之徒未可親。
本色先陁如，巖頭檉檜鎮長新。
時有三人同禮拜，未申問，師云：三人俱錯。三人默而無言，師便喝出。
東山代云：只怕和尚無語。
云門代云：和尚亦不得無過。
問：如何是毘盧師？
云：汝道什摩？
學人擬申問，師喝出云：鈍漢！
問：不歷古今事如何？
師云：卓朔底。
又問：歷古今事如何？
師云：任爛底。
問：三界競起時如何？
師云：坐卻著。
僧曰：未審師意如何？
師云：移將廬山來，則向你道。
羅山問：和尚豈不是三十年在洞山又不肯洞山？
師云：是也。
羅山云：和尚豈不是法嗣德山又不肯德山？
師云：是也。
羅山云：不肯德山則不問，只如洞山有何虧闕？
師良久云：洞山好个佛，只是無光奴。
雪峰問德山：從上宗乘，和尚此間如何稟授與人？
德山云：我宗無語句，實無一法與人。
師聞舉，云：德山老漢，一條脊梁骨拗不折。雖然如此，於唱教中猶較子。
保福拈問長慶：巖頭平生出世，有什摩言教過於德山，便道猶較些子？
長慶舉師示眾云：若是得意底人，自解作活計，舉措悉皆索索底時，長恬恬底觸物則傳，意在傳處，住則剗住，去則剗去。須於欲去不去，欲住不住處體會，不執物，不據物，不同窒塞人緊把著事不解傳得，恰似死人把玉擩玉相似。縱然傳得，直到驢年，有什摩用處？且愧伊向這湊泊，不別運為訝將去，鉆將去，研將去，直教透過，直教通徹。不見道：如人學射，久久方中。
有人問：中時如何？
師云：莫不識痛癢摩？
保福云：今日非唯舉話。
慶云：是什摩心行？
問：如何是祖師西來意？
師云：移取廬山來，向你道。
師云：德山老漢只憑目前一个白棒，曰：佛來也打，祖來也打。雖然如此，交些子。
問：如何是祖師西來意？
師云：又與摩去也。
問：如何是喦中的的意？
師云：道什摩？
請和尚答話。
師云：謝闍梨指示。
師共雪峰到山下鵝山院壓雪數日，師每日只管睡，雪峰只管坐禪，得七日後，雪峰便喚：師兄！且起。
師云：作摩？
峰云：今生不著便，共文遂个漢行數處，被他帶累，今日共師兄到此，又只管打睡。
師便喝云：你也噇眠去摩！每日在長連床上，恰似漆村土地相似，他時後日魔魅人家男女去在。
峰以手點胸云：某甲這未穩在，不敢自謾。
師云：我將謂汝他時後日向孤峰頂上盤結草庵，播揚大教，猶作這个語話。
峰云：實未穩在。
師云：汝若實如此，據汝見處道將來。
峰云：某甲初到鹽官，因說觀色空義，得个入處。又因洞山曰：切忌隨他覓，迢迢與我疏。我今獨自往，處處得逢渠。渠今正是我，我今不是渠。應須與摩會，方得契如如。
師便喝云：若與摩，則自救也未徹在。
峰云：他時後日作摩生？
師云：他時後日若欲得播揚大教去，一一个个從自己胸襟間流將出來，與他蓋天蓋地去摩。
峰於此言下大悟，便禮拜，起來連聲云：便是鵝山成道也。
二人分襟後，師在鄂州遇沙汰，只在湖邊作渡舡人，湖兩邊各有一片板，忽有人過，打板一下，師便提起楫子云：是阿誰？
對云：要過那邊去。師便剗衫，戴席帽，去師姑院，遇師姑吃飯次，便堂堂入廚下，便自討飰吃。小師來見，報師姑，師姑把柱杖來，才跨門，師便以手拔席帽帶起，師姑云：元來是奯上座！被師喝出去。
大彥上座初參見師，師在門前蕓草次，彥上座戴笠子堂堂來，直到師面前，以手拍笠子，提起手云：還相記在摩？
師拈得把草，攔面與一擲云：勿處！勿處！他無語，便被師與三摑。
後具威儀，始欲上法堂，師云：已相見了，不要上來。彥便轉。
到來朝，吃粥了又上，始跨方丈門，師便透下床，攔胸一擒云：速道！速道！無對，被師推出。
大彥嘆曰：我將謂天下無人，元來有老大蟲在。
疏山參見師，師才見，卻低頭佯佯而睡；疏山近前立久，師并不管；疏山便以手拍禪床，引手一下，師回頭云：作什摩？
山云：和尚且瞌睡。
師呵呵大笑云：我三十年弄馬騎，今日被驢子撲。
因溈山和尚於廊下泥壁次，李軍容具公裳直來詣溈山訪道，到溈山背後，端笏而立，溈山回首，便側泥盤作接泥勢；侍郎便轉笏作進泥勢，溈山當下拋泥盤，與侍郎把臂歸方丈。師後聞此語，云：噫！佛法已後澹薄去也，多少天下溈山泥壁也未了在。
夾山有僧到石霜，才跨門，便問：不審。
石霜云：不必，闍梨！
僧云：與摩則珍重。
其僧後到巖頭，直上便云：不審。
師云：噓！
僧云：與摩則珍重。
始欲回身，師云：雖是後生，亦能管帶。
其僧卻歸，舉似夾山，夾山上堂云：前日到巖頭、石霜底阿師出來，如法舉著。
其僧才舉了，夾山云：大眾還會摩？眾無對。
夾山云：若無人道，老僧不惜兩莖眉毛道去也。卻云：石霜雖有殺人之刀，且無活人之劍；巖頭亦有殺人之刀，亦有活人之劍。
百丈垂語云：與摩不與摩。
有人舉似師，師云：我不與摩道。便云：與摩與摩，不與摩不與摩，與摩會，千人萬人之中難得一个半个。
長慶與羅山在臨水宅舉此因緣，便問羅山：與摩不與摩則不問，與摩與摩，不與摩不與摩，意作摩生？
羅山云：雙明亦雙暗。
慶云：作摩生是雙明亦雙暗？
羅山云：同生不同死。
此後有人問長慶：如何是同生不同死？
慶云：彼此合取口。
其僧卻舉似羅山，羅山便不肯，其僧便問：如何是同生不同死？
羅山云：如大蟲著角。
如何是同生同死？
羅山云：如牛無角。
師辭德山，德山問：什摩處去？
對云：暫辭和尚。
德山云：子後作摩生？
對云：不忘。
德山云：既然如此，因什摩不肯山僧？
師對云：豈不聞道：智慧過師，方傳師教；智慧若與師齊，他後恐減師德。
德山云：如是！如是！應當善護持。
問：如何是切急處？
師云：道什摩？僧無對。
師便有頌：
適來和聲送，低頭不會事。
欲知此中意，云有光彩。
問：如何是佛法大意？
師云：小魚吞大魚。自余樞要，莫盡玄猷。
師平生預有一言：者老漢去時，大吼一聲了去。以中和五年乙巳歲，天下罹亂，兇徒熾盛，師於四月四日償債而終，臨刃之時，大叫一聲，四山回避之人悉聞其聲。春秋六十，僧夏四十四。
東吳僧玄泰制銘云：善惡二境，逆順取舍，二祖大師，師子尊者。勑謚清儼大師出塵之塔。
雪峰和尚，嗣德山，在福州。師諱義存，泉州南安縣人也，俗姓曾。師生隔薰食，戲不群游，於識環之年，居然異俗。及為童之歲辭親，於莆田縣玉澗寺依慶玄律師以受業焉。值武宗澄汰，變服而造芙蓉止，有若冥契，蒙圓照大師詢而攝受。至大中即位，佛宇重興，即四年庚午年，詣幽州寶剎寺具戒，自是不尋講律，唯訪宗師，遍歷法筵。方造武陵，才見德山，如逢宿契，便問：從上宗乘事，學人還有分也無？
德山起來打之云：道什摩？師於言下頓承旨要。
對云：學人罪過！
德山云：擔負己身，詢他輕重。師禮謝而退。
斯謂面臨秦鏡，目鑒親躬，無猜非己之疑，復何言而屬矣。既而摩尼現掌，罷探滄溟，身役心閑，盤泊數載，後返錫甌閩，卜于雪峰，眾上一千余人。師神情恒門以前，早共汝商量了，還會摩？亦是老婆心也。省力處不肯當荷，但知踏步向前覓言語。向汝道盡乾坤是个解脫門，總不肯入，但知在許亂走，逢著人便問：阿那个是我？還著摩？只是自受屈。所以道：臨河渴水死人無數，飰蘿人猶可在。
師共雙峰行腳，游天臺，過石橋，雙峰造偈：
學道修行力未充，莫將此身嶮中行。
自從過得石橋後，即此浮生是再生。
師和：
學道修行力未充，須將此身嶮中行。
自從過得石橋後，即此浮生不再生。
問：學人乍入藂林，乞師指示。
師云：寧自碎身如微塵，終不敢瞎卻一个師僧。
僧問：四十九年後則不問，四十九年前事如何？師以拂子驀口打。
師上堂，良久便起來云：為你得徹困也。
孚上座云：和尚敗闕也。
僧問清座主：雪峰過在什摩處，招得孚上座不肯？
座主云：若不與摩道，爭招得不肯？
又舉似孚上座，上座云：莫道是骨，皮也不識。
問：但有施為，盡是傍通鬼眼，如何是正眼？師良久。
問：古人有言：我眼本正，因師故邪。如何是我眼本正？
師云：未逢達摩。
僧云：我眼何在？
師云：不從師得。
問：古人據个什摩事，去卻四十二本經論？
師云：汝須禮拜，始得師示。
僧云：是什摩？
對云：不似一物。師便打。
僧問蘇州西禪：三乘十二分教則不問，祖師西來的的意，只請一言。西禪豎起拂子，其僧不肯。
後到雪峰，師問：什摩處來？
對云：西禪來。
師云：有什摩佛法因緣？
僧舉前話，師云：你還肯也無？
對云：作摩生肯？
師云：作摩生說不肯底道理？
對云：什
然。師便唾之。
師云：你問我，我與你道。
藏主便問：三世諸佛在什摩處？
師忽然見有个豬母子從山上走下來，恰到師面前，師便指云：在豬母背上。
師又時問：僧堂中有一千余人，爭委得他是龍是虵？又不通个消息。
長慶云：有个沁水杖子。
師云：汝道我這作摩生？慶放身作倒勢。
師云：這个師僧患風去也。
溈山與仰山一夜語話次，溈山問仰山：子一夜商量，成得什摩邊事？仰山便一劃。溈山云：若不是吾，洎被汝惑。有人問長慶：仰山一劃，意作摩生？便豎起指。
又問順德，順德又豎起指。其僧云：佛法不可思議，千圣同轍。
其僧又舉似師，師云：兩个總錯會古人事。
其僧卻問師，師云：只是个橫事。
師初出家時，儒假大德送三首詩：
光陰輪謝又逢春，池柳亭梅幾度新。
汝別家鄉須努力，莫將辜負丈夫身。
又云：
鹿群相受豈能成？鸞鳳終須萬里征。
何況故園貧與賤，蘇秦花錦事分明。
又云：
憲原守貧志不移，顏回安命更誰知？
嘉禾未必春前熟，君子從來用有時。
師問僧：什摩處來？
對云：不涉途中。
師云：咄！這蝦蟆叫。
又問僧：什摩處來？
對云：江西來。
師曰：什摩處逢達摩？
對云：非但達摩，更有亦不逢。
師云：有達摩不逢？無達摩不逢？
對云：不逢，說什摩有無！
師云：既不說有無，你何道不逢？僧無對。
師示眾云：南山有鼈鼻虵，是你諸人好看取。眾無對。
慶代云：和尚與摩道，堂中多有人喪身失命。
玄沙代云：要那南山作什摩？
暉和尚頌曰：
雪峰養得一條虵，寄著南山意若何？
不是尋常毒惡物，參玄須得會先陁。
報慈和：
勸君嶮處好看虵，沖著臨時爭奈何。
欲得安身免負物，向南看北正先陁。
師指樹橦子問長慶：古人道：見色便見心。心外無余，你還見樹橦子不？
對云：見什摩？
師云：孤奴。
慶云：不孤和尚。
師云：你道不孤，我道孤。慶退三步而立。
師云：你問我，我與你道。
慶便問：和尚見樹橦子不？
師云：更見什摩？
問：目擊相扣，不言教者如何？
師云：彌也要急相投。
又值盲人，師云：我盲，我盲。
師平生厚心接物，行坐垂機。自天佑丙寅之間，眾上一千七百，閩王四事供須，不替終始。開平二年戊辰歲五月二日夜三更初遷化，春秋八十七，僧夏五十九。出世三十九年。勑謚真覺大師難提之塔。