天臺智者大師以五時八教判釋東流一代圣教，罄無不盡。言五時者：一、華嚴時；二、鹿苑時；三、方等時；四、般若時；五、法華涅盤時。是為五時，亦名五味。言八教者，頓、漸、秘密、不定、藏、通、別、圓，是名八教。頓等四教是化儀，如世藥方；藏等四教名化法，如辨藥味。如是等義，散在廣文。今依大本，略錄綱要。初辨五時、五味及化儀四教，然後出藏、通、別、圓。
第一、頓教者，即華嚴經也。從部、時、味等得名為頓。所謂如來初成正覺，在寂滅道場，四十一位法身大士及宿世根熟天龍八部，一時圍繞，如云籠月。爾時，如來現盧舍那身，說圓滿修多羅，故言頓教。若約機約教，未免兼權。謂初發心時，便成正覺等文，為圓機說圓教；處處說行布次第，則為權機說別教。故約部為頓，約教名兼。此經中云：譬如日出，先照高山。涅盤云：譬如從牛出乳，此從佛出十二部經。
法華信解品云：即遣旁人急追將還。窮子驚愕，稱怨大喚等。此領何義？
答：諸聲聞在座，如聾若啞等是也。
第二、漸教者，次為三乘根性於頓無益，故不動寂場而游鹿苑，脫舍那珍御之服，著丈六弊垢之衣，示從兜率降下，托摩耶胎，住胎、出胎、納妃、生子、出家苦行，六年已後，木菩提樹下，以草為座，成劣應身。初在鹿苑，先為五人說四諦、十二因緣、事六度等教。若約時，則日照幽谷；若約味，則從乳出酪。此從十二部經出九部修多羅。
云：而以方便，密遣二人，形色憔悴，無威德者，汝可詣彼，徐語窮子：雇汝除糞。此領何義？
答：次頓之後，說三藏教。二十年中常令除糞，即破見、思煩惱等義也。
次明方等部。凈名等經，彈偏折小，嘆大褒圓。四教俱說，藏為半字教，通、別、圓為滿字教。對半說滿，故言對教。若約時，則食時；若約味，則從酪出生酥。此從九部出方等。
云：過是已後，心相體信，出入無難，然其所止，猶在本處。此領何義？
答：三藏之後，次說方等，已得道果，心相體信，聞罵不瞋，內懷慚愧，心漸淳淑；次說般若，轉教付財，融通淘汰。此般若中不說藏教，帶通、別二，正說圓教。約時，則禺中時；約味，則從生酥出熟酥。此從方等之後出摩訶般若。
云：是時，長者有疾，自知將死不久，語窮子言：我今多有金、銀、珍寶，倉庫盈溢，其中多少，所應取與。此領何義？
答：明方等之後，次說般若。般若觀慧，即是家業。空生、身子受勑轉教，即是領知等也。
已上三味對華嚴頓教，總名為漸。
第三、秘密教者，如前四時中，如來三輪不思議故，或為此人說頓，或為彼人說漸，彼此互不相知，能令得益，故言秘密教。
第四、不定教者，亦由前四味中，佛以一音演說法，眾生隨類各得解，此則如來不思議力，能令眾生於漸說中得頓益，於頓說中得漸益。如是得益不同，故言不定教也。
然秘密、不定二教，教下義理只是藏、通、別、圓，化儀四教齊此。
次說法華開前頓漸，會入非頓非漸，故言開權顯實，又言廢權立實，又言會三歸一。言權實者，名通今昔，義意不同。謂法華已前，權實不同，大小相隔。如華嚴時，一權一實各不相即，大不納小，故小雖在座，如聾若啞。是故所說法門雖廣大圓滿，攝機不盡，不暢如來出世本懷。
所以者何？初頓部有一麤一妙。一妙，則與法華無二無別；若是一麤，須待法華開會廢了，方始稱妙。次鹿苑，但麤無妙。次方等三麤一妙。次般若二麤一妙。來至法華會上，總開會廢前四味麤，令成一乘妙。諸味圓教更不須開，本自圓融，不待開也。但是部內兼、但、對、帶，故不及法華淳一無雜，獨得妙名，良有以也。故文云十方佛土中，唯有一乘法，無二亦無三；正直舍方便，但說無上道；但為菩薩，不為小乘；世間相常住。
時人未得法華妙旨，但見部內有三車、窮子、化城等譬，乃謂不及余經。蓋不知重舉前四時權，獨顯大車，但付家業，唯至寶所，故致誹謗之咎也。
約時，則日輪當午，罄無側影；約味，則從熟酥出醍醐。此從摩訶般若出法華。
云：聚會親族，即自宣言：此實我子，我實其父。吾今所有，皆是子有。付與家業，窮子歡喜，得未曾有。此領何義？
答：即般若之後，次說法華。先已領知庫藏諸物，臨命終時直付家業而已。譬前轉教，皆知法門，說法華時，開示悟入佛之知見，授記作佛而已。
次說大涅盤者，有二義：一、為未熟者更說四教，具談佛性，令具真常，入大涅盤，故名捃拾教；二、為末代鈍根於佛法中起斷滅見，夭傷慧命，亡失法身，設三種權，扶一圓實，故名扶律談常教。然若論時味，與法華同，論其部內，純雜小異，故文云：從摩訶般若出大涅盤。前法華合此經，為第五時也。
問：此經具四教，與前方等部具說四教，為同為異？
答：名同義異。方等中四，圓則初、後俱知常；別則初不知，後方知；藏、通則初、後俱不知。涅盤中四，初、後俱知。
問：將五味對五時教，其意如何？
答：有二：一者、但取相生次第，所謂牛譬於佛，五味譬教，乳從牛出，酪從乳生二：酥、醍醐，次第不亂，故譬五時相生次第。二者、取其濃淡，此則取一番下劣根性，所謂二乘根性在華嚴座不信不解，不變凡情，故譬其乳。次至鹿苑，聞三藏教，二乘根性依教修行，轉凡成圣，故譬轉乳成酪。次至方等，聞彈斥聲聞，慕大恥小，得通教益，如轉酪成生酥。次至般若，奉勑轉教，心漸通泰，得別教益，如轉生酥成熟酥。次至法華，聞三周說法，得記作佛，如轉熟酥成醍醐。此約最鈍根，具經五味。其次者，或經一、二、三、四。其上達根性，味味得入法界實相，何必須待法華開會？
上來已錄五味、五時、化儀四教，大綱如此。
自下明化法四教。第一、三藏教者：一、修多羅藏；二、阿毗曇藏；三、毗尼藏。此之三藏，名通大小，今取小乘三藏也。大智度論云：迦旃延子自以聰明利根，於婆沙中明三藏義，不讀衍經，非大菩薩。又法華云：貪著小乘，三藏學者。依此等文故，大師稱小乘為三藏教。
此有三乘根性，初聲聞人依生滅四諦教。言四諦者：一、苦諦，二十五有依、正二報是。言二十五有者，四洲、四惡趣、六欲并梵天、四禪、四空處、無想、五那含。別則二十五有，總則六道生死。
一、地獄道，梵語捺洛迦，又語泥黎，此翻苦具。而言地獄者，此處在地之下，故言地獄。謂八寒、八熱等大獄，各有眷屬，其類無數。其中受苦者，隨其作業，各有輕重，經劫數等。其最重處，一日之中八萬四千生死，經劫無量。作上品五逆十惡者，感此道身。
二、畜生道，亦云旁生。此道遍在諸處，披毛戴角、鱗甲、羽毛、四足、多足、有足、無足、水陸空行，互相吞噉，受苦無窮。愚癡貪欲，作中品五妙樂頓等四教是此宗判教之大綱，藏等四教是一家釋義之綱目。若消諸教，但用藏等，其文稍通；若釋法華，無頓等八，舉止失措。
釋簽依如來藏，同體權實；大悲愿力，隨順物機。不獲已而用，既機宜不同，致法有差降。從一實理，施出權理，權實二理能詮教殊，故有四種差別教起。