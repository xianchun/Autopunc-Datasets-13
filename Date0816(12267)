師事盤山，密受記莂，而佯狂出言無度。暨盤山順世，乃於此地行化，每振一鐸曰：明頭來，明頭打；暗頭來，暗頭打；四面八方來，旋風打；虛空來，連架打。
一日，臨濟令僧捉住曰：總不恁麼來時如何？
師拓開曰：來日大悲院有齋。
僧回，舉似濟，濟曰：我從來疑著這漢。
師見馬步使出喝道，師亦喝道，作相撲勢，馬步使令人打五棒，師曰：似即似，是即不是。
師嘗於闤闠間搖鐸唱曰：覓個去處不可得。
時道吾遇之，把住問曰：汝擬去甚麼處？
師曰：汝從甚麼處來？吾無語，師掣手便去。
僧問：三乘十二分教體理得妙，與祖意是同是別？
師曰：須向六句外鑒，不得隨聲色轉。
曰：如何是六句？
師曰：語底、默底、不語、不默、總是、總不是，汝合作麼生？僧無對。
師請米和尚齋，不排坐位。米到，展坐具禮拜，師下禪床，米乃坐師位，師卻席地而坐。齋訖，米便去，侍者曰：和尚受一切人欽仰，今日坐位被人奪卻。
師曰：三日後若來，即受救在。
米三日後果來，曰：前日遭賊。
師尋常見僧來，但曰：去！汝無佛性。僧無對，或有對者，莫契其旨。
仰山到參，師曰：去！汝無佛性。仰山叉手近前三步應喏。
師笑曰：子甚麼處得此三昧來？
仰山曰：我從耽源處得名，溈山處得地。
師曰：莫是溈山的子麼？
仰山曰：世諦即不無，佛法即不敢。仰山卻問：和尚從甚處得此三昧？
師曰：我從章敬處得此三昧。
仰山嘆曰：不可思議！來者難為湊泊。
師初參溈山，山曰：大德作甚麼來？
師曰：介胄全具。
山曰：盡卸了，來與大德相見。
師曰：卸了也。
山咄曰：賊尚未打，卸作甚麼！師無對。
仰山代曰：請和尚屏卻左右。
溈山以手指曰：喏！喏！
師後參永泰，方諭其旨。
師常持一木叉，每見僧來禮拜，即叉卻頸曰：那個魔魅教汝出家？那個魔魅教汝行腳？道得也叉下死，道不得也叉下死。速道！速道！學徒鮮有對者。
霍山通和尚訪師，才見，不禮拜，便攛入懷，師拊通背三下，通起拍手曰：師兄三千里外賺我來！三千里外賺我來！便回。
合醬次，問仰山：這個用多少鹽水？
仰曰：某甲不會，不欲只對。
師云：卻是老僧會。
仰云：不知用多少鹽水。
師云：汝既不會，我亦不答。
晚間，師卻問仰山：今日因緣，子作麼生主持？
仰云：待問即答。
師云：現問次。
仰云：耳背眼昏，見聞不曉。
師云：凡有問答，出子此語不得。仰禮謝。
師云：寂子今日忘前失後，不是小小。
師謂仰山曰：汝須獨自回光返照，別人不知汝解處，汝試將實解獻老僧看。
仰曰：若教某甲自看，到這無圓位，亦無一物一解得獻和尚。
師云：無圓位處原是汝作解處，未離心境在。
仰曰：既無圓位，何處有法？把何物作境？
師曰：適來是汝作與麼解，是否？
仰曰：是。
師云：若恁麼，是具足心境法，未脫我所心在。元來有解獻我，許汝信位顯，人位隱在。
師一日見香嚴、仰山作餅次，師曰：當時百丈先師親得這個道理。
仰與香嚴相顧視云：什麼人答得此話？
師云：有一人答得。
仰云：是阿誰？
師指水牯牛云：道！道！
仰取一束草來，香嚴取一桶水來，放牛前，牛才吃，師云：與麼與麼，不與麼不與麼。二人俱作禮。
師云：或時明，或時暗。
師因資國來參，乃指月示之，國以手撥三下，師云：不道汝不見，只是見處太粗。
師問道吾：甚處去來？
吾云：看病來。
師云：有幾人病？
吾云：有病底，有不病底。
師云：不病底莫是智頭陀否？
吾云：病與不病，總不干他事。急道！急道！
師云：道得也與他沒交涉。
師問仰山：終日與子商量，成得個甚麼邊事？仰空中畫一畫。
師曰：若不是吾，終被子惑。
師問僧：甚處來？
曰：西京來。
師曰：還得西京主人公書來麼？
曰：不敢妄通消息。
師曰：作家師僧，天然猶在。
曰：殘羹餿飯誰人吃之？
師曰：獨有闍黎不吃。僧作嘔吐勢。
師曰：扶出這病僧著。僧便出去。
溈山問云巖：菩提以何為座？
巖曰：以無為為座。
巖卻問溈山，山曰：以諸法空為座。
又問師：作麼生？
師曰：坐也聽伊坐，臥也聽伊臥，有一人不坐不臥，速道！速道！山便休去。
師指佛桑花問僧曰：這個何似那個？
曰：直得寒毛卓豎。
師曰：畢竟如何？
曰：道吾門下底。
師曰：十里大王。
云巖不安，師乃謂曰：離此殼漏子，向甚麼處相見？
巖曰：不生不滅處相見。
師曰：何不道非不生不滅處，亦不求相見？
師少出家於石門，參百丈海禪師，二十年因緣不契。後造藥山，山問：甚處來？
曰：百丈來。
山曰：百丈有何言句示徒？
師曰：尋常道：我有一句子，百味具足。
山曰：醎則醎味，淡則淡味，不醎不淡是常味，作麼生是百味具足底句？師無對。
山曰：爭奈目前生死何？
師曰：目前無生死。
山曰：在百丈多少時？
師曰：二十年。
山曰：二十年在百丈，俗氣也不除。
他日，侍立次，山又問：百丈更說甚麼法？
師曰：有時道三句外省去，六句內會取。
山曰：三千里外且喜沒交涉。山又問：更說甚麼法？
師曰：有時上堂，大眾立定，以柱杖一時趁散；復召大眾，眾回首，丈曰：是甚麼？
山曰：何不早恁麼道？今日因子得見海兄。師於言下頓省，便禮拜。
師煎茶次，道吾問：煎與阿誰？
師曰：有一人要。
曰：何不教伊自煎？
師曰：幸有某甲在。
師問石霜：甚麼處來？
曰：溈山來。
師曰：在彼中得多少時？
曰：粗經冬夏。
師曰：若恁麼，即成山長也。
曰：雖在彼中卻不知。
師曰：他家亦非知非識。石霜無對。
僧問：一念瞥起，便落魔界時如何？
師曰：汝因甚麼卻從佛界來？僧無對。
師曰：會麼？
曰：不會。
師曰：莫道體不得，設使體得，也祗是左之右之。
裴大夫問僧：供養佛，佛還吃否？
僧曰：如大夫祭家神。
大夫舉似師，師曰：有幾般飯食，但一時下來。
師卻問神山：一時下來後作麼生？
神山曰：合取鉢盂。師然之。
師一日作草鞋次，洞山近前曰：學人乞師眼睛，得麼？
師曰：汝底與阿誰去也？
曰：良價無。
師曰：設有，汝向甚麼處著？洞山無語。
師曰：乞眼睛底，是眼否？
洞山曰：非眼。師便喝出。
尼僧禮拜，師問：汝爺在否？
曰：在。
師曰：年多少？
曰：年八十。
師曰：汝有個爺，不年八十，還知否？
曰：莫是恁麼來者？
師曰：恁麼來者，猶是兒孫。
一日，藥山問：汝除在百丈，更到甚麼處來？
師曰：曾到廣南來。
曰：見說廣州城東門外有一片石被州主移去，是否？
師曰：非但州主，闔國人移亦不動。
洞山與密師伯到參，師問：二上座甚處來？
山曰：湖南。
師曰：觀察使姓甚麼？
曰：不得姓。
師曰：名甚麼？
曰：不得名。
師曰：還治事也無？
曰：自有郎幕在。
師曰：還出入也無？
曰：不出入。
師曰：豈不出入？山拂袖便出。
師次早入堂，召二上座曰：昨日老僧對闍黎一轉語不相契，一夜不安，今請闍黎別下一轉語。若愜老僧意，便開粥相伴過夏。
山曰：請和尚問。
師曰：豈不出入？
山曰：太尊貴生！師乃開粥，同共過夏。
一日，師在法堂內行，投子進前接禮，問曰：西來密旨，和尚如何示人？師駐步少時。
子曰：乞師垂示。
師曰：更要第二杓惡水那？子便禮謝。
師曰：莫躲根。
子曰：時至根苗自生。
師因供養羅漢，僧問：丹霞燒木佛，和尚為甚麼供養羅漢？
師曰：燒也燒不著，供養亦一任供養。
曰：供養羅漢，羅漢還來也無？
師曰：汝每日還吃飯麼？僧無語。
師曰：少有靈利的。
丁行者看師，師打一棒，云：瞎卻汝本來眼也。
丁云：非但今日，古人亦行此令。
師云：誰向汝道古今？丁拂袖便出。
師云：青天白日有迷路人。
丁云：莫要指示麼？師便打。
丁云：莫瞎卻人眼好。
師云：瞎卻俗人眼有甚麼過？
僧參，才展坐具，師曰：不用通時暄，還我文彩未生時道理來。
曰：某甲有口瘂卻即閑苦，死覓個臘月扇子作麼？
師拈棒作打勢，僧把住曰：還我未拈棒時道理。
師曰：隨我者，隨之南北；不隨我者，死住東西。
曰：隨與不隨且置，請師指出東西南北。師便打。
披云和尚來，才入方丈，師便問：未見東越老人時，作麼生為物？
云曰：只見云生碧嶂，焉知月落寒潭？
師曰：祗與麼，也難得。
曰：莫是未見時麼？師便喝，云展兩手。
師曰：錯怪人者有甚麼限？云掩耳出。
師曰：死卻這漢平生也。
上堂：祗這施為動轉，還合得本來祖翁麼？若合得，十二時中無虛棄底道理；若合不得，吃茶說話往往喚作茶話在。
僧便問：如何免得不成茶話去？
師曰：你識得口也未？
曰：如何是口？
師曰：兩片皮也不識。
曰：如何是本來祖翁？
師曰：大眾前不要牽爺恃娘。
曰：大眾欣然去也。
師曰：你試點大眾性看。僧作禮。
師曰：伊往往道一性一切性在。
僧欲進語，師曰：孤負平生行腳眼。
問：去卻即今言句，請師直指本來性。
師曰：你迷源來得多少時？
曰：即今蒙和尚指示。
師曰：若指示你，我即迷源。
曰：如何即是？
師示頌曰：
心是性體，性是心用，心性一如，誰別誰共？
妄外迷源，只者難洞，古今凡圣，如幻如夢。
師拈柱杖示眾曰：我若拈起，你便向未拈起時作道理；我若不拈起，你便向拈起時作主宰。且道老僧為人在甚麼處？
時有僧出曰：不敢妄生節目。
師曰：也知闍黎不分外。
曰：低低處平之有余，高高處觀之不足。
師曰：節目上更生節目。僧無語。
師曰：掩鼻偷香，空招罪犯。
師參石頭。一日，隨頭游山次，頭曰：汝與我斫卻面前樹子，免礙我。
師曰：不將刀來。頭乃抽刀倒與。
師曰：何不過那頭來？
頭曰：你用那頭作甚麼？師即大悟。
師一夕與仰山翫月，山問：言個月尖時，圓相甚麼處去？圓時，尖相又甚麼處去？
師曰：尖時圓相隱，圓時尖相在。
初，悟和尚居天王寺，師家於寺巷，其家賣餅，師日以十餅饋之，天王食畢，常留一餅，曰：吾惠汝以蔭子孫。
師一日自念曰：餅是我持去，何返遺我？其別有旨乎？遂造問焉。
天王曰：是汝持來，復汝何咎？師聞之，頗曉玄旨，因投出家，服勤左右。
一日，問曰：某自到來，不蒙指示心要。
天王曰：自汝到來，吾未嘗不指汝心要。
師曰：何處指示？
天王曰：汝擎茶來，吾為汝接；汝行食來，吾為汝受；汝和南時，吾便低首。何處不指示心要？師低頭良久。
天王曰：見則直下便見，擬思即差。
師當下開解，復問：如何保任？
天王曰：任性逍遙，隨緣放曠，但盡凡心，別無圣解。
僧問：髻中珠，誰人得？
師曰：不賞翫者得。
曰：安著何處？
師曰：有處即道來。
有尼問：如何得為僧去？
師曰：作尼來多少時也？
曰：還有為僧時也無？
師曰：汝即今是甚麼？
曰：現是尼身，何得不識？
師曰：誰識汝？
李翱刺史問：如何是真如般若？
師曰：我無真如般若。
李曰：幸遇和尚。
師曰：此猶是分外之言。
師曰：明明向汝道，尚自不會，何況蓋覆將來？又曰：老僧在此住持，不曾見個無事人到來，汝等何不近前？
時有一僧方近前，師曰：維那不在，汝自領去三門外與二十棒。
曰：某甲過在甚麼處？
師曰：枷上更著杻。
師見僧，乃曰：現成公案，放汝三十棒。
曰：某甲如是。
師曰：三門頭金剛為甚麼舉拳？
曰：金剛尚乃如是。師便打。
座主參，師問：莫是講唯識論否？
曰：不敢。
師曰：朝去西天，暮歸唐土，會麼？
曰：不會。
師曰：吽！吽！五戒不持。
問僧：近離甚處？
曰：仰山。
師曰：五戒也不持。
曰：某甲甚麼處是妄語？
師曰：這不著沙彌。
問僧正云：講得唯識論麼？
正云：不敢，小年曾讀文字來。
師拈起糖餅擘作兩片云：你作麼生？正無語。
師云：喚作糖餅是？不喚作糖餅是？
正云：不可不喚作糖餅。
師卻喚沙彌：來！來！你喚作甚麼？
彌云：糖餅。
師云：你也講得唯識論。
師問武陵長老：了即毛端吞巨海，始知大地一微塵，長老作麼生？
曰：問阿誰？
師曰：問長老。
曰：何不領話？
師曰：汝不領話？我不領話？
問：一句道盡時如何？
師曰：義墮也。
曰：甚麼處是學人義墮？
師曰：三十棒教誰吃？
問：某甲講兼行腳，不會教意時如何？
師曰：灼然實語當懺悔。
曰：乞師指示。
師曰：汝若不問，老僧即緘口無言；汝既問，老僧不可緘口去也。
曰：請師便道。
師曰：心不負人，面無慙色。
問：高揖釋迦，不拜彌勒時如何？
師曰：昨日有人問，趁出了也。
曰：和尚恐某甲不實那？
師曰：柱杖不在，苕帚柄聊與三十。
問僧：何處來？
云：靈山來。
師云：涅盤是第幾座？僧無對。
師又問：迦葉甚麼處去？
僧云：不知。
師云：脫空妄語漢。
師聞一老宿難親近，躬往相訪。才入，宿便喝，師側掌曰：兩重公案。
宿曰：過在甚麼處？
師曰：這野狐精！便退。
陞座云：首座呢？
答云：在。
寺主呢？
答云：在。
維那呢？
答云：在。
師云：三段不同，今當第一，向下文長，付在來日。下座。
示眾：大事未明，如喪考妣；大事既明，如喪考妣。
示眾：我見百丈不識好惡，大眾才集，以柱杖一時打下；復召大眾，眾回首，乃云：是甚麼？有甚共語處？又黃檗和尚亦然；復召大眾，眾回首，乃云：月似彎弓，少雨多風。猶較些子。
僧問：如何是一代時教？
師曰：上大人，丘乙巳。
問：如何是禪？
師曰：猛火著油煎。
僧參，師曰：汝是新到否？
曰：是。
師曰：且放下葛藤，會麼？
曰：不會。
師曰：擔枷陳狀，自領出去！僧便出。
師曰：來！來！我實問你甚處來？
曰：江西。
師曰：泐潭和尚在汝背後，怕你亂道，見麼？僧無對。
看華嚴經次，僧問：看甚麼經？
師曰：大光明云、青色光明云、紫色光明云。卻指面前曰：那邊是甚麼云？
曰：南邊是黑云。
師曰：今日須有雨。
問：以字不成，八字不是，是何章句？
師彈指一聲，曰：會麼？
曰：不會。
師曰：上來講贊，無限勝因。蝦蟆跳上天，蚯蚓驀過東海。
問僧：近離甚處？
曰：河北。
師曰：彼中有趙州和尚，你曾到否？
曰：某甲近離彼中。
師曰：趙州有何言句示徒？
僧舉吃茶話，師乃呵呵大笑曰：慚愧！卻問：趙州意作麼生？
曰：只是一期方便。
師曰：苦哉！趙州被你將一杓屎潑了也。便打。
師卻問沙彌：你作麼生會？沙彌便設拜，師亦打。
其僧往沙彌處問：適來和尚打你作甚麼？
沙彌曰：若不是我和尚，不打某甲。
師尋常扃戶，人罕見之。一日，雪峰伺便扣門，師開門，峰驀胸搊住曰：是凡是圣？
師唾曰：這野狐精！便推出，閉卻門。
峰曰：也只要識老兄。
雪峰至，敲門，師曰：誰？
峰云：鳳皇兒。
師云：作甚麼？
峰云：來啗老鸛。
師便開門扭住云：道！道！峰擬議，師便托開，閉卻門。
峰住後，示眾云：我當時若入得老觀門，你這一隊噇酒糟漢向甚處摸索？
師妙齡夙悟，徧參知識次，至大溈會下數載，食不至充，臥不求煖，清苦鏈行，溈深器之。
一日，問曰：闍黎在老僧此間不曾問一轉話。
師曰：教某甲向甚麼處下口？
溈曰：何不道如何是佛？師便作手勢掩溈口。
溈嘆曰：子真得其髓！
問僧：甚處去？
曰：峨嵋禮普賢去。
師舉拂子曰：文殊、普賢總在這。僧作圓相拋向後，乃禮拜。
師喚侍者：取一帖茶與這僧。
僧問：如何是大隋一面事？
師曰：東西南北。
庵側有一龜，僧問：一切眾生皮裹骨，這個眾生為甚骨裹皮？師拈草履覆龜背上，僧無語。
僧問：如何是和尚家風？
曰：千年田，八百主。
如何是千年田，八百主？
曰：郎當屋舍沒人修。
師初在溈山，因見桃花悟道，有偈曰：
三十年來尋劍客，幾回落葉又抽枝。
自從一見桃花後，直至如今更不疑。
溈覽偈，詰其所悟，與之符契，囑曰：從緣悟達，永無退失，善自護持。
長生問：混沌未分時，含生何來？
師曰：如露柱懷胎。
曰：分後如何？
師曰：如片云點太清。
曰：未審太清還受點也無？師不答。
曰：恁麼則含生不來也。師亦不答。
曰：直得純清絕點時如何？
師曰：猶是真常流注。
曰：如何是真常流注？
師曰：似鏡長明。
曰：向上更有事也無？
師曰：有。
曰：如何是向上事？
師曰：打破鏡來與汝相見。
師初參趙州，問：一物不將來時如何？
州曰：放下著。
師曰：既是一物不將來，放下個甚麼？
州曰：放不下，擔取去。師於言下大悟。
後常有一蛇一虎隨從，手中與食。
僧問：如何是多福一叢竹？
師曰：一莖兩莖斜。
曰：學人不會。
師曰：三莖四莖曲。
上堂，有俗士舉手曰：和尚便是一頭驢。
師曰：老僧被汝騎。士無語。
去後三日，再來白言：某甲三日前著賊。師拈杖趁出。
師因侍者請浴，師曰：既不洗塵，亦不洗體，汝作麼生？
者曰：和尚先去，某甲將皂角來。師呵呵大笑。
一日，見侍者托鉢赴堂，乃喚侍者，者應諾。師曰：甚麼處去？
者曰：上堂齋去。
師曰：我豈不知汝上堂齋去？
者曰：除此外，別道個甚麼？
師曰：我祗問汝本分事。
者曰：和尚若問本分事，某甲實是上堂齋去。
師曰：汝不繆為吾侍者。
師因灌溪閑和尚到，若相當即住，不然即推倒禪床。便入堂內。
師遣侍者問：上座游山來？為佛法來？
溪曰：為佛法來。
師乃陞座，溪上參。師問：上座今日離何處？
曰：路口。
師曰：何不蓋卻？
溪無對，始禮拜問：如何是末山？
師曰：不露頂？
曰：如何是末山主？
師曰：非男女相。
溪乃喝曰：何不變去？
師曰：不是神，不是鬼，變個甚麼？溪於是伏膺，作園頭三年。
有尼名實際來，戴笠子，執錫遶師三帀，曰：道得即下笠子。如是三問，師皆無對，尼便去。
師曰：日勢稍晚，何不且住？
尼曰：道得即住。師又無對。
尼去後，師嘆曰：我雖處丈夫之形，而無丈夫之氣，不如棄庵往諸方參尋知識去。
其夜，山神告曰：不須離此，將有肉身菩薩來。
後天龍和尚到庵，師乃迎禮，龍豎一指示之，師當下大悟。自此，凡有學者參問，師惟舉一指，無別提唱。
有一供過童子，每見人問事，亦豎指只對，人謂師曰：和尚！童子亦會佛法，凡有問，皆如和尚豎指。
師一日潛袖刀子，問童曰：聞你會佛法，是否？
童曰：是。
師曰：如何是佛？童豎起指頭，師以刀斷其指，童叫喚走出。師召童子，童回首。
師曰：如何是佛？童舉手，不見指頭，豁然大悟。
師將順世，謂眾曰：吾得天龍一指頭禪，一生用不盡。
師坐次，有僧翹一足云：西天二十八祖亦如是，唐土六祖亦如是，天下老和尚亦如是，某甲亦如是。師下禪床打四藤條。
師謂第一座曰：不思善，不思惡，正恁麼時作麼生？
座曰：正恁麼時，是某甲放身命處。
師曰：何不問老僧？
座曰：正恁麼時，不見有和尚。
師曰：扶我教不起。
師參溈山，山問：我聞汝在百丈先師處問一答十，問十答百，此是汝聰明靈利，意解識想，生死根本。父母未生時，試道一句看。
師被一問，直得茫然，歸寮，將平日看過文字從頭尋一句酬對，竟不能得，乃自嘆曰：畫餅不可充饑！屢乞溈山說破。
山曰：我若說似汝，汝已後罵我去。我說底是我底，終不干汝事。
師遂將平昔所看文字燒卻，曰：此生不學佛法也！且作個長行粥飯僧，免役心神。乃泣辭溈山。過南陽，睹忠國師遺跡，遂憩止焉。
一日，芟除草木，偶拋瓦礫擊竹作聲，忽然省悟。遽歸，沐浴焚香，遙禮溈山，贊曰：和尚大慈，恩踰父母，當時若為我說破，何有今日之事？乃有頌曰：
一擊忘所知，更不假修持。
動容揚古路，不墮悄然機。
處處無蹤跡，聲色外威儀。
諸方達道者，咸言上上機。
溈山聞得，謂仰山曰：此子徹也。
仰曰：此是心機意識著述得成，待某甲親自勘過。
仰後見師曰：和尚贊嘆師弟發明大事，你試說看。
師舉前頌，仰曰：此是夙習記持而成，若有正悟，別更說看。
師又頌曰：
去年貧，未是貧；今年貧，始是貧。
去年貧，猶有卓錐之地；今年貧，錐也無。
仰曰：如來禪許師弟會，祖師禪未夢見在。
師復頌曰：
我有一機，瞬目視伊。
若人不會，別喚沙彌。
仰乃報溈山曰：且喜閑師弟會祖師禪也。
上堂：若論此事，如人上樹，口銜樹枝，腳不蹋枝，手不攀枝，樹下忽有人問：如何是祖師西來意？不對他，又違他所問；若對他，又喪身失命。當恁麼時作麼生即得？
時有虎頭招上座出眾云：樹上即不問，未上樹時，請和尚道。師乃呵呵大笑。
佛日長老訪師，師問：伏承長老獨化一方，何以薦游峰頂？
日曰：朗月當空掛，冰霜不自寒。
師曰：莫是長老家風也無？
日曰：峭峙萬重關，於中含寶月。
師曰：此猶是文言，作麼生是長老家風？
日曰：今日賴遇佛。日卻問：隱密全真，時人知有，道不得；太省無辜，時人知有，道得。於此二途，猶是時人陞降處，未審和尚親道、自道、如何道？
師曰：我家道處無可道。
日曰：如來路上無私曲，便請玄音和一塲。
師曰：任汝二輪更互照，碧潭云外不相關。
日曰：為報白頭無限客，此回年少莫歸鄉。
師曰：老少同倫無向背，我家玄路勿參差。
日曰：一言定天下，四句為誰宣？
師曰：汝言有三四，我道其中一也無。師因有偈曰：
東西不相顧，南北與誰留？
汝言有三四，我道一也無。
僧問：掩息如灰時如何？
師曰：猶是時人功干。
曰：干後如何？
師曰：耕人田不種。
曰：畢竟如何？
師曰：禾熟不臨塲。
許州全明上座先問石霜：一毫穿眾穴時如何？
石霜曰：直須萬年去。
曰：萬年後如何？
石霜曰：登科任汝登科，拔萃任汝拔萃。
後問師曰：一毫穿眾穴時如何？
師曰：光靴任汝光靴，結果任汝結果。
僧問：如何是長？
師曰：千圣不能量。
曰：如何是短？
師曰：蟭螟眼著不滿。其僧不肯，便去。
舉似石霜，石霜曰：祗為太近實頭。
僧卻問石霜：如何是長？
石霜曰：不屈曲。
曰：如何是短？
石霜曰：雙陸盤中不喝彩。
師因椑樹省和尚行腳時參問：不落數量，請師道。
師提起數珠曰：是落不落？
省曰：圓珠三竅，時人知有，請師圓前話。師便打，省拂袖便出。
師曰：三十年後槌胸大哭去在。
省住後，示眾曰：老僧三十年前至定山，被他熱謾一上，不同小小。
師參學後，歸受業寺。有老宿問：月中斷井索，時人喚作蛇，未審七師見佛喚作甚麼？
師曰：若有佛見，即同眾生。
老宿曰：千年桃核。
公視事次，米和尚至，公乃舉筆示之，米曰：還判得虛空否？公擲筆入宅，更不復出，米致疑。
明日，憑鼓山供養主入探其意，米亦隨至，潛在屏蔽間偵伺。供養主才坐，問曰：昨日米和尚不審有甚麼言句，便不相見？
公曰：師子齩人，韓盧逐塊。
米聞此語，即省前繆，遽出，朗笑曰：我會也，我會也。
公曰：會即不無，你試道看。
米曰：請常侍舉。公乃豎起一只箸。
米曰：這野狐精！
公曰：這漢徹也。