是時，普地六種震動，其中聚落、城邑、山海乃至十方，皆悉大動。時諸眾生各大恐怖，天、人、阿修羅舉聲悲嘆，稽首禮足，供養畢，咸皆同時以偈頌曰：
稽首人中雄，哀我今孤露，投身尊足下，眷仰妙功德。
聽我說生死，種種無量苦，諸天人聞者，莫不生厭離。
譬如孤煢子，困病自嬰身，雖遇良醫治，其疾猶未差。
而醫忽中道，舍之適他方，我等及一切，窮苦亦如是。
始蒙方便治，眾邪煩惱見，世尊大醫王，忽當舍我去。
便如窮病子，失醫無所怙，嗚呼此世間，從今永虛空。
亦如國荒亂，復失賢明主，哀哉諸天人，皆當羅剎患。
猶如谷貴劫，民遭饑饉苦，哀哉諸天人，永失甘露味。
譬如盛火起，眾生皆燒死，哀哉諸天人，惡道永熾然。
哀哉諸天人，長夜受大苦，輪轉生死流，如象溺深埿。
哀哉今天人，血流從身出，憂悲增苦惱，戀慕心如是。
世尊猶滅度，行業難復測，日月隱重云，慧光從此滅。
哀哉天人眾，長夜處幽冥，是故懷憂苦，非物所能喻。
視身無可樂，欲舍如棄唾，不欲常在世，聞佛泥洹聲。
唯愿大智尊，住世說甘露，云除日光顯，重冥皆悉滅。
如來慧日光，永消生死障。
爾時，世尊告諸比丘：汝等比丘莫如凡夫、諸天人輩愁憂啼哭，當勤精進，奉持如來所說實法，專念守行。
時諸天、人、阿修羅等，聞佛為諸比丘說法已，愿請望斷，忍割悲戀。譬如孝子，慈母新喪，祖送丘墓，長訣而還，哀感懊惱，強自抑止。於是世尊而說偈言：
汝等當開意，諸佛法應爾，各各還復坐，諦聽我所說。
攝心莫放逸，守持於凈戒，定諸亂意想，善自護其心。
復次，諸比丘！若有疑惑，今皆當問，若空、不空，常、無常，歸、無歸，依、無依，、無，眾生、非眾生，實、不實，諦、不諦，泥洹、非泥洹、密、不密，二法、不二法。如是等種種法中，諸有疑惑，今皆應問，當為汝等隨順說之，當為汝等開不死門，然後滅度。是故汝今現心所疑，各各當問。所以者何？佛興難值，人身難得，得信亦難，離八難處及持戒具足此復益難。猶沙求金粟，亦如優曇華。復次，比丘！百谷、藥木及諸珍寶皆從地出，一切眾生依得生長。如來如是出生妙善諸甘露法，眾生因此長養法身。是故比丘當問所疑，如來悉為說決定義，然後泥洹，安樂一切諸眾生故。
時諸比丘聞如來決定泥洹已，心懷悲怖，身毛皆豎。如日初出，照青樹葉，赤脈悉現。其身如是，舉體支節血淚交流，稽首佛足，右繞畢，白佛言：善哉世尊！快說非常、苦、空之教，如一切眾生跡，象跡為上。如是，世尊！說無常想，於諸想中最為第一，精勤修習，能離一切欲界貪愛、色愛、有愛，無明憍慢從此永滅。又復世尊！譬如田夫，於秋月時，草實未熟，深耕其地，春殖五谷，草穢不生。行者如是深念無常想，精勤修習，能離一切欲界貪愛、色愛、有愛，無明憍慢永不復生。
夫田家子以秋耕為上。世尊！法中以無常想為第一。又如帝王知命將終，恩赦天下，獄囚閉系悉蒙解脫，然後命終。今日世尊亦復如是，臨欲滅度，說甘露法惠利眾生，貪愛牢獄皆悉解脫，然後泥洹。如人為惡鬼所持，遭遇咒師，便得解脫。如是眾生為貪愛羅剎所持，幸蒙如來圣慧大咒，得脫眾邪恩愛羅剎。如人瘧病，遇良醫藥，苦患悉除。我等亦然，無量身病、邪見煩惱，得世尊法藥，皆蒙除愈。如人醉酒，不識親疏、尊卑長幼，尋後醒悟，心懷慚愧，深自克責。我等如是於無邊生死中，醉於情欲，迷于邪見，始蒙醒悟：猶如蘆草及伊蘭樹無有堅實。此身如是，我、人、壽命等無有堅固。
佛告比丘：汝等如是修無我想耶？
諸比丘答曰：唯然，世尊！我等常修無我想，余人亦修無常、苦、空、非我之想。世尊！如人言日月、星宿、山地轉，此非為轉，但眾生眩惑，謂之為轉。如是人言無常、苦、空、非我，當知此等眾生亦是世俗眩惑，我等所修是平等修。
佛告比丘：如汝說喻，此譬喻中說味說義，汝猶未解，我當更說。如人言日月、山地轉，此非為轉，但眩惑謂之為轉。如是眾生愚癡顛倒，計我、計常、計樂、計凈。然彼佛者是我義，法身是常義，泥洹是樂義，假名諸法是凈義。汝等比丘莫眩惑想，而言我於一切法修無常、苦、空、不凈想也。
比丘白佛言：世尊！我等亦修三種修凈。
佛告比丘：此三種修於我法中亦無實義，間間苦，非智非行，本性清凈。無所有，無所受，無來去，不住不動，不味不觸，無識無思，無等無上，非趣趣趣，永斷非斷法，非事非實，非覺非想，非始造，非終成，非建立，非盈滿，非方處，非舍宅，非止息，非寂靜。廣凈離諸煩惱，非取非染著，非諍離諍，常住非住故，不伏不死，非法非非法，非田非非田，非可盡，非比丘非非比丘。離名字，離贊嘆，離言說，離修習，離思愿。非和合非不和合，非量非非量，非到非不到，非通非礙，非相離相，相相莊嚴。非持，非有離有，能為福田。實不可見，不可示，如如真實。度一切眾生而無所度，脫一切眾生而無所脫，凈一切眾生而無所凈，覆一切眾生而無所覆，教授眾生而無有二。無等無等等，無量等，虛空等，無處等，無生等，無所有等，無等離等，寂滅非斷，行不轉轉究竟，一切攝受斷甚深妙，現不二教，不舍自性，非成非長非短，非陰非界非入，非有為相，非無為處，非長養，不高不下，非藏積非非藏積，非地非非地。如是無量不可思議功德為如來身，無有知者，無有見者，無有說者，無有論者，非世間所攝受，非因非無因，一切妄想取相，言泥洹無以為比，如是無量功德成就，名如來身。
如是，迦葉！如來身相者，非聲聞、辟支佛所知。如是成就如來身者，是為法身，非穢食身，云何當有若病、若惱、若壞如壞器耶？隨受化者，現老病死，如來法身金剛難壞。迦葉！汝從今日當作是知，如來身者，非穢食身，廣為人說。從妙因生，則為法身，為金剛身，為淳厚身，當作是知常住法也。
迦葉菩薩白佛言：世尊！如來功德具足如是，云何當有若病若死？我從今日當觀如來法身常住，非變易法，善勝寂滅，為人廣說。唯然，世尊！如來法身金剛不壞，而未能知所因云何？
佛告迦葉：護持正法，功德為因。
迦葉白佛：云何護法？
佛告迦葉：其護法者，非為五戒，亦非習行賢者律儀。於惡世中不惜身命，執持利器，防護法師。諸持戒者，是為護法。
迦葉白佛：比丘與彼持器仗人共俱行止，將無非比丘耶？
佛言：不也。
迦葉菩薩復白佛言：此則剃頭居士耳。
佛告迦葉：莫作是語！所以者何？若有獨處閑居，修行頭陀九法，乞食少欲，靜默禪思，觀身經行；亦為人說施戒、修德、行業、因果，而不能廣宣無畏；亦復不能降化詐偽惡人。當知是人不能自度，亦不度彼修持梵行，獨善而已。
若復比丘行頭陀法，兼得無畏，廣宣九部修多羅、只夜、授記、伽陀、因緣、如是語、本生、方廣、未曾有，以化眾生，自度度彼。又為人說契經要句，言某經所說，不畜奴婢、牛馬、畜生及不應法物，若當畜者，非出家法，是人犯制，罷道驅出。諸犯戒者聞作是說，群黨瞋恚，害彼法師。彼雖命終，猶能自度，亦能度彼。是故，迦葉！諸優婆塞、若王、大臣當護持法，亦當降伏剃頭居士。
復次，迦葉！過去久遠阿僧只劫，時世有佛，名難提跋檀如來、應供、等正覺出興于世，亦常於此拘夷城住。時此世界廣博嚴凈，譬如西方極樂國土，其諸眾生皆悉安樂，無饑渴想，純諸菩薩。彼佛在世，無量億劫而般泥洹，遺法住世亦復無量億劫，如是余四十年佛法未滅。時有比丘，名佛度達多，出於世間，大眾眷屬前後圍遶，成就無畏而為說法，以九部經教諸比丘言：其契經說，不得畜養奴婢、畜生及不應法物。諸犯戒者便起瞋恚，群黨相助，欲害法師。時彼國王，名婆伽達多，聞彼惡人欲害法師，為護法故，即執利器，與共苦斗，摧滅惡人。王身被瘡詣法師所，法師為王說護法功德，王聞法已，尋便命終，生阿閦佛國。時王眷屬共護法者，命終次第皆得往生阿閦佛國。發心隨喜者，皆成菩提。佛度達多尋復命終，亦生彼國，為阿閦佛第一弟子，婆伽達多王為第二弟子。
佛告迦葉：時國王者，豈異人乎？我身是也；時法師者，迦葉佛是。迦葉當知！護持正法功德無量，我本以不惜身命，護正法故，得此金剛不壞法身。
迦葉菩薩白佛言：如世尊說，如來法身真實常住，非磨滅法，我意諦信，猶如畫石。
佛告迦葉：是故，善男子！若比丘、比丘尼、優婆塞、優婆夷當勤方便，護持正法，亦當廣說護法果報。又復迦葉！夫為法師持凈戒者，常應自護，無自防具，勿輕舉動，若優婆塞不受具戒而學大乘，為護法故，持器仗者，當依是等以為伴侶。
迦葉菩薩復白佛言：世尊！已說與持杖俱，為非律儀。
佛告迦葉：我般泥洹後，濁世之中，因谷貴、疾疫，詐形利養，眾多無數。時有法師持戒持律，威儀具足，為彼驅逐，若害若殺。當爾之時，持戒法師游諸城邑、險難曠野，我聽與彼國王、大臣、野人、居士、旃陀羅等，不受具戒，能護法者，以為伴侶。彼諸人等雖不受戒，護法功德，果報無量，勝受戒者。其法師者，奉持戒行，清凈威儀，深樂大乘，為人廣說。能以香油幡華供具，與諸國王、大臣、長者，更相獻遺，而不毀失沙門法行，是名法師持戒者。自身攝持真實之法，猶如大海，威儀具足，是名持戒。
若復持戒不樂快樂，不憙名譽，厭惡利養，常為人說，少欲知足，如是等比，己利損減，眷屬不悅，不名法師。於自徒眾起厭惓想，自壞眷屬，亦名壞僧。僧有三種：犯戒僧、童蒙僧、清凈僧。於三種中，壞犯戒僧及童蒙僧，不壞清凈僧。犯戒僧者，愚騃凡夫順犯戒者，不相檢察，為貪濁故，而共和合，是名犯戒僧。正使自身能持戒者，亦復名為犯戒數也。如是等僧不應行而行，若能化此諸非法者，名為法師。
童蒙僧者，習行無事，鈍根愚癡，設得利養，自供眷屬，各各修立，不共和合，自恣布薩亦復不與犯戒者同。若能化此愚癡非法，是名法師。如法律僧者，如是等僧，眾魔百千不能沮壞；若菩薩僧，性常。持律師者，善教化知時、知重、知輕，不斷非律，亦不斷當如法律者。
云何名為善教化知時？所教化者，或是菩薩，或是童蒙。若菩薩教者，為護法故，亦不觀察時非時、余無余，若開若制，隨其所應，聚落塚間自在游止，護法心故，無所違犯，唯除伎兒、寡婦、婬女、諸童女家。學聲聞處所不應行，余一切處護法菩薩來往周旋，終日無過，是名法師知時教化。
知重者，若見如來制戒初始，所因起事，輕慢心犯及四重法，不名出家，是名知重。知輕者，若見比丘一一緣起所犯輕戒，心亦不重，或自憶念如如來戒，犯事不滿，是名知輕。
不斷有余律者，若畜奴等諸不凈物，於律有余，不應斷當，常不欲與犯戒者諍，是名非律不應斷當。雖非戒律，余經中說與戒律同者，是亦名律不應斷當。隨言說者，是名守文，不解一字，若能解者，三世諸佛所說經中，心得無畏。如是佛教深廣無量能護持者，逮成如來法王不可思議。
於是迦葉菩薩白佛言：唯然，世尊！如來法王不可思議，如來常住，非變易法，我當奉持，廣為人說。
佛言：善哉！善哉！迦葉！奉持金剛不壞法身，欲學等觀如來身者，當修金剛不壞法觀，菩薩摩訶薩如是修者，便得等觀無上法身。
復次，善男子！持此甚深契經功德，我今當說。其有眾生聞是經者，生生不墮四趣之中，在所生處，常近諸佛。
迦葉菩薩白佛言：當何名斯經？云何奉持？
佛告迦葉：是經名為大般泥洹。初語亦善，中語亦善，後語亦善，善義善味，淳一滿凈，金剛寶藏，我今當說。善男子！如閻浮提八大河水皆歸大海，其水無盡。大般泥洹亦復如是，滅煩惱，降眾魔，背生死，舍離化身，故名泥洹。一切諸佛同此妙法，無有盡極。又如醫法，有微密術者，名為大醫，一切方藥悉入其中。如來所說微密法藏亦復如是，一切九部悉入其中，故名大般泥洹。譬如夏月耕田下種，常有悕望，既收其實，眾望都息。行者如是，於一切經修習禪定，常有悕望，學此經已，速成解脫，超三界有。
復次，善男子！如人重病，如服醍醐，次服八種甘味之藥，其藥最良。如是眾生於佛密教有惑亂病，漸以大乘經而教化之，然後為說大般泥洹八味法藥。八種味者：常住法、寂滅法、不老、不死、清涼、虛通、不動、快樂，是八種味名大般泥洹。若有菩薩住此大般泥洹者，常能處處示現泥洹，是故名為大般泥洹。若善男子欲於大般泥洹而般泥洹者，當作是學，如來常住，法僧亦然。其有善男子、善女人行此大般泥洹經者，當於如來作常住學。
迦葉菩薩白佛言：世尊！如來法身不可思議，所說妙法不可思議，眾僧功德不可思議，此經不可思議。我從今日其諸眾生心剛強者，當為彼滅長夜生死無知余冥。