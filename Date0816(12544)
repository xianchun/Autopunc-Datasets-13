昔釋迦如來之出世也，受燃燈之記，生凈飯之家，分手指乎天地，而真機已露；游門觀於生死，而幼緣頓寂。及手倡道雞園，騰芳鷲嶺，無邊剎境遂現一毫之端，大千經卷畢出微塵之，西被竺土，東流震旦。編葉而書，則一時圣教雖傳於慶喜，持花而笑，則正法眼藏已付於飲光。
自達磨西來，寔為初祖，其傳二、三、四、五，而至於曹溪，於是雙林之道逾光，一滴之流浸廣。自南岳、清原而下，分為五宗；各擅家風，應機詶對，雖建立不同，而會歸則一，莫不箭鋒相拄，鞭影齊施，接物利生，啟悟多矣！源派演迤，枝葉扶疏，而云門、臨濟二宗，遂獨盛於天下。
朕膺天寶命，紹國大統，恭惟藝祖辟度門於緜宇，太宗闡秘義於敷天，章圣傳燈於景德，永昭廣燈於天圣，皆宏暢真風，協助神化，以成無為之治者也。於皇神考，尤鄉空宗。元豐三年，詔於大相國寺，創二禪剎，辟慧林於東序，建智海於右廡。逮壬戌之歲，以今越國大長公主及集慶軍節度觀察留後駙馬都尉張敦禮之請，復建法云禪寺於國之南，於是祖席輝光，叢林鼎盛，天下之襲方袍，慕禪悅者，云集於上都矣。
今敦禮以其寺住持僧佛國禪師惟白所集建中靖國續燈錄三十卷來上，且以序文為請。惟白探最上乘，了第一義，屢入中禁，三登高座，宣揚妙旨，良愜至懷。昔能仁說法華經，放眉間白毫相光，照東方萬八千世界，而彌勒發問，文殊決疑，以謂日月燈明佛，本光瑞如此。持是經者，妙光法師；得其證者，普明如來。今續燈之名，蓋燈燈相續，光光涉入，義有在於是矣。
噫！圓澄覺海，本含裹於十方；生滅空漚，遂沈淪於三有。因明立所，由塵發知，織妄相成，轉入諸趣，良可悲也！若回光內照，發真歸元，則是錄也，直指性宗，單傳心印，可得於眉睫，可薦於言前，舉手而擎妙喜之世界，彈指以現莊嚴之樓閣，神通運用，真不可得而思議哉！嘉與有眾，締此勝緣，俱離迷津，偕之覺路，斯朕之志已。建中靖國元年八月十五日賜序。