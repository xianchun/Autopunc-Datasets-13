維摩詰所說經者，蓋大乘圓頓教中通方之妙典也。曷以言之？正以如來五時施教，各有專門，如華嚴則專於頓，阿含則專於小，般若則專於空，法華則專於圓，涅盤則專於常，至若方等，則無所專，無所而不專，已為通方之時。適此經說於方等，得無所專，無所而不專之正，故曰大乘圓頓通方之妙典也。
如寶積長者之贊佛偈云：說法不有亦不無，以因緣故諸法生，無我無造無受者，善惡之業亦不亡。此則專於圓，而得兼華嚴、法華、般若、涅盤之教也。又曰：始坐佛樹力降魔，得甘露滅覺道成。以無心意無受行，而悉摧伏諸外道。三轉法輪於大千，其輪本來常清凈。天人得道此為證，三寶於是現世間。此則專於小，而得攝取於阿含之小教也。又曰：佛以一音演說法，眾生隨類各得解，皆謂世尊同其語，斯則神力不共法。至云：佛以一音演說法，或有恐畏或歡喜，或生厭離或斷疑，斯則神力不共法。此則正專於方等，而得遍攝圓頓、秘密、不定、大乘諸教矣，故曰無所專無所而不專也。
或送難曰：此經既無所專，無所而不專，豈亦具足偏漸諸小教乎？
對曰：非然也。既曰無所專，豈專於小及偏漸？然而又曰無所不專，則是破小以成大，融偏以歸圓，會漸以為頓，如須彌攝色，咸成帝青，如意雨珍，悉為寶藏。無所專，無所而不專，其在是乎！此非囈言，入經自見。讀是經者，儻一遇此，茍能以是而融會之，則若大若小，若圓若偏，莫不歸於此經了義之正轍也。關中師弟，業存成解，陳隋智者疏已云亡，然而凈名玄義，既昭昭而可觀，性具法門，又了然而在目，是以不遺先見，而語義具存；第遇關鍵未開，則聊運鋼椎，肯綮不解，則稍進牛刀，將與五百長者而出色，復請釋迦善逝以解頤，題之為維摩詰所說經無我疏，意用儒童之不我，以御龜氏之二無。獨不委閱者，果以老僧之疏為奚如也！
將釋此經，先定序品有無，次方入經疏解。夫經之有品，則義趣不紊，品之有序，則理緒可抽。矧通別二序，群帙攸同，若法華之先敷六瑞，金光之預夢金鼓，故得一期宣演，大綱可提，則序品之設，諸經之所同尚者也。獨此經之初，即冠以一品，而入經敷演五事之後，長者獻蓋，而神用叵測，伽陀贊頌，而雜糅翩翩，豈非通別二序爛然可別？今不安者，要非集經之罔立，疑是翻譯之脫訛。蓋品之名第，或自唱如梵網，或結集置如大品，或譯人添如羅什，今欲義增，復慮獲罪，將欲己之，似於疏釋有乖義門，故於經文，仍其舊貴，而於疏解，乃義立之。即四明大師嘗亦有云，凈名經以佛國因果為正宗，既無序品，諸師乃將佛國半品而為序分。是則古人亦約義分之，準常科為三分：初、序分；二、正宗分；三、流通分。初、序分，為二：始於如是等五事，通序也；次於爾時，毗耶離城有長者子名曰寶積，訖偈贊稽首如空無所依，別序也。止此方次以正宗，即寶積白佛：愿聞得佛國土清凈。如是則不惟見序分、正宗二義了然，即題，宜冠此文，如指諸掌。
次、入經疏解。準常為二：初、釋經題；二、釋經文。釋題，為二：初、釋譯人；二、釋經題。常途則先釋經題，次釋譯人。今此異者，以其舊注先標譯人，後釋經題，今既仍存舊注，是故然也。初、釋譯人肇公曰：鳩摩羅什，此云童壽。龜茲國人。東晉時，後秦姚氏據長安，尊為國師。弘始年間，秦主勅僧等八百沙門，資受什旨，於草堂寺翻譯經論，凡九十八部，合四百二十一卷，僧叡、僧肇、道常等筆受。此當其一。
二、釋經題，為二：初、列舊注二：初、釋初題二：初、標
什公曰：維摩詰，秦言凈名，即五百童子之一也。從妙喜國來游此境，所應既周，將還本土，欲顯其淳德，以澤群生。顯跡悟時，要必有由，故命同志詣佛，而獨不行；獨不行，則知其有疾也。何以知之？同志五百，共遵大道，至於進德修善，動靜必俱。今凈國之會，業之大者，而不同舉，明其有疾；有疾故，有問疾之會；問疾之會，由凈國之集；凈國之集，由凈名方便。然則此經始終所由，良有在也。若自說而觀，則眾圣齊功；自本而尋，則功由凈名。源其所由，故曰維摩詰所說也。
肇公曰：經者，常也。古今雖殊，覺道不改，群邪不能沮，眾圣不能異，故曰常也。
二、釋次題二：初、標
肇公曰：微遠幽深，二乘不能測，不可思議也。縱任無礙，塵累不能拘，解脫也。此經自始於凈土，終於法供養，其中所明雖殊，然其不思議解脫一也，故總以為名焉。上以人名經，此以法名經。以法名經，所以標榜旨歸；以人名經，所以因人弘道者也。
二、伸今疏二：初、總標五重昔天臺智者大師釋此經題，嘗用五重玄義，謂人法為名，真性解脫為體，佛國因果為宗，權實折攝為用，生酥為教相。
二、各釋五重五：初、釋名二：初、釋初題今約教義以伸明之。初、人法為名者：維摩詰，人也；所說經，法也。若依次題，則以單法為名。然初題人法中，人有能說、所說之殊。若據經文，以佛為能說人，則維摩詰為所說人。今既題為維摩詰所說經，則人非指佛，雖末後歸宗於佛，今且從題，以維摩為能說人也。所說經為法者，則真性解脫，佛國因果，權實折攝，皆所說法。蓋一經所說，莫非體、宗、力用三法故也。然法因人說，證法名人，故以人從法，法既有三，人豈乏之？故約法名人，真性解脫，乃維摩所證法身之體也。佛國因果，乃維摩能證般若之宗也。權實折攝，乃維摩從體所起解脫之用也。法既不縱不橫，人亦絕思絕議，離人無法，離法無人，人法合標，故稱維摩詰所說經。經字二訓：曰常，曰法。舊注但存一義，故以常釋經，若補足之，應曰：又經者，法也，三世諸佛雖異，軌之成道無差，既以之而自行，復以之而覺人，故曰經也。
上以人法合名，此以單法受稱。不可思議者，待偏教圓教因位及小乘之可思議而說也。夫系縛於三界之樊籠，沉酣於五道之昏妄者，凡夫也；而二乘已能解之脫之，蕭然於萬累之表。然而聲聞小行，如獐獨跳，曾是後群之不顧；緣覺部黨，猶鹿戀眾，徒然於邑以何為？此能解脫於有，未解脫於空，解脫於己，未解脫於人，可思議者也。是以二乘於三界之有，竟破之以歸空，涅盤之無，竟執之以成有，惟三界破之以歸空，故於一切眾生，乃至君臣、父子、夫婦、昆弟、朋友，與之長揖，視若路人，此之所以為小乘也。惟涅盤執之以為有，故於空、無相、無作，眼智明覺，與之膠固，甘之如醍醐，此之所以為空宗也。至於游戲神通，凈佛國土，入泥入水，化度眾生，枯朽其心，一無所用，如高原陸地，不生蓮華，如焦芽敗種，不成法器，如來折之厥辭若此，尚何所堪蹈大人跡，行大人事乎？故曰龍象蹴踏，非驢所堪。弗以大海，內於牛跡。凡此彈呵，皆為此輩人設也。
若菩薩乘，其則不然，既能自利，復能利人。故證於空，而於空不住，回此空心以向於有，破性破相，遍習遍學，知病識藥，應病與藥，令得服行，先以神通駭動，後以智辯宣揚。然能解脫於空，未能解脫於中，或能深入於但中，未能深入於圓中。雖御牛車，名為大乘，非大白牛車，最上一乘。
若夫三藏菩薩，伏見思而不斷，歷緣假而度生，此正凈名所謂以毒器貯乎甘露，尚未階乎解脫，烏足以言思議不思議哉？蓋解脫有三：曰真性、圓凈、方便凈。豎以明之，歷乎三修，則方便凈許二乘而得證，圓凈許菩薩而得入，真性惟諸佛而證知。既經歷別以修成，皆以心言而可到，乃可思議之解脫也。
具而言之，乃圓頓上乘所明，初心一心中具，觀行一念中修，果位一心中證，即本有真諦，泯一切法者，圓凈解脫也；本有俗諦，具一切法者，方便凈解脫也；本有中諦，統一切法者，真性解脫也。此性也，非修也，三諦也，非三觀也。故修也者，稱性照了者也。照了真諦，圓凈解脫，泯一切法，名之曰空；照了俗諦，方便凈解脫，立一切法，名之曰假；照了中諦，性凈解脫，統一切法，名之曰中。三諦既於一心中具，三觀亦於一心中修，三種解脫乃於一心中證。故直圓凈非圓凈，圓凈必具方便真性；直方便非方便，方便必具圓凈真性；直真性非真性，真性必具方便圓凈。
雖然，一念圓修，以破惑淺深故，而所證不無次第。故空觀破見思而圓凈成，假觀破塵沙而方便成，中觀破無明而真性成。第證雖次第，而理非次第。是以觀亦無有次第，但因雖圓頓，讓果方融。故約因言，猶可思議，如室容廣座，芥納須彌；海入毛孔，不嬈魚鼈；斷取世界，擲置他方，使人不覺不知；演日為劫，促劫為日，而了無延促之殊：皆果地圣人之事，似非初心境界，矧維摩乃金粟如來，既與五百長者從妙喜國以偕來，求厥本跡，諒亦位齊，題云不思議解脫，其在是乎。
然而舉果正為顯因，顯因正為趣果。因有深淺，意在初心，如曰：諸佛解脫，當於眾生心行中求。行於非道，通達佛道。其所汲引，寄言勤矣。圓名字人，可不慕諸。但其間宗趣，是不可不知。何也？蓋題稱解脫，乃三德之一偏，三諦言之，義居於假，古人所謂不思假非偏假。此假本具一切法者，性具三千，百界千如，即空、假、中也。所謂真空不空非但空，圓中圓滿非但中，是故四門之初門，即是不可思議假是也。而此三千，一千屬生佛假名，一千屬生佛正報，一千屬生佛依報，居於一性，故即之彌分，派之彌合，融通無礙，各各具遍具含，乃真如不變之體，各具隨緣之用，既不變而隨緣，乃隨緣而不變。是故果上能正中現依，依中現正，小中現大，大中現小，一為無量，無量為一，於一毫端現寶王剎，坐微塵轉大法輪，蓋本乎此。即題稱不思議解脫，亦本乎此。
第二、真性解脫為體者，三解脫義，已如前說。但釋名是總，總三法故。今明體為別，別三法故。體章既別在法身，故獨標真性為體，於諦觀證三，又別在三諦，三諦之內，又別在中道。雖在一性，而一必具三。所謂直法身非法身，法身必具般若解脫是也。譬如一主二臣，雖能統攝，而主體尊貴，自在稱王，又獨在於真性法身也。
第三、佛國因果為宗者，前之真性，方在理體。雖生佛不二，而眾生所具，全未涉修。是以欲證此體，以起無方大用，要在凈佛國土因果之宗。佛國清凈，果也；凈土之行，因也。故寶積長者為眾啟請：愿聞得佛土清凈，惟愿世尊說諸菩薩凈土之行！蓋微此因果，莫能證此真性解脫故也。是則前之真性屬乎法身，今之因果屬乎般若。般若有三：實相般若，義當乎中；觀照般若，義當乎空；文字般若，義當乎假。如曰：譬如有人，欲於空地造立宮室，隨意無礙；若於虛空，終不能成。豈非空有而等照，真俗以俱融，而為一經之宗要乎！
第四、權實折攝為用者，夫至人利物，以權實為之本，折攝為之用，然而攝為本心，折非本心，故曰四攝法是菩薩凈土，菩薩成佛時，解脫所攝眾生來生其國。第攝之不行，必先之折。如釋迦之示現娑婆，先之以折也；彌陀之誓取清泰，後之以攝也。法說苦集滅道，先之以折也；法說瓊林玉沼，示之以攝也。示以小乘法門，修之得道，先之以攝也；焦芽敗種，不成法器，後之以折也。凡此法門，不能枚舉，皆至人依權實之本，施折攝之用。故或惠施之所不能攝，反從而乞取之：惠施所以汲其喜，乞取所以破其慳也；或愛語之所不能攝，反從而呵叱之：愛語所以與其進，呵叱所以與其退也；或利行之所不能攝，反從而逆奪之：利行所以順其情，逆奪所以乖其志也；或同事之所不能攝，反從而不同之：同之所以引其進，不同所以使其退也。然而或以實攝，或以權折，或以實折，或以權攝，若逢場作戲，倚調賡歌，媸形胡語可也，妍質漢言可也，陽春白雪可也，下里巴歌可也，菩薩稱為游戲神通者，實似乎此。
第五、生酥為教相者，五味相生，文出涅盤，大師用判如來五時施教：一、從牛出乳，喻佛初說華嚴；二、從乳出酪，喻佛頓後施漸，十二年中說四阿含經；三、從酪出生酥，喻佛說阿含之後，八年之內，四教并談；四、從生酥出熟酥，喻佛方等之後，二十二年說般若經；五、從熟酥出醍醐，喻佛般若之後，八年之內，說法華經，并一日半夜說涅盤經。此經說在方等，如諸大弟子被凈名彈呵，皆追敘往事，故知的在方等，大師判此時為對半說滿之時。然於其間，或有說純圓之經，或有對別對通說圓之經，而此經正當對半說通別圓滿字之教，雖亦有對通對別之義，而正在對半說圓也。然而其中，說圓之義，至為圓極，如生死即涅盤，煩惱即菩提，如來解脫當於眾生心行中求，行于非道，通達佛道等義，豈有圓頓更過於此？故雖通判教相屬於生酥，乃置毒生酥，酥即殺人之教故也。初、釋經題竟。
二、釋經文。準常為三：初、釋序分；二、釋正宗分；三、釋流通分。初、序分品題者，若準常途，如法華之先標序品，次標方便，以彼例此，安得無之？是知非經文之無，乃譯者之略也。是故今之所釋，依經雖標為佛國，義釋須序其通別，至於次品，方釋佛國之義也。文分為三：初、依譯標品次約義釋序，即準法華標序品第一同也。文句云：序者，次也，由也，述也。此經亦然，如是等五事，冠於經首，次序也；獻蓋偈贊起發之端，由序也；若問答釋疑，已入正宗，與法華異，然亦無非正說弄引，敘述也。具此三義，故稱序品也。品者，梵語稱為跋渠，此稱為品。品是類義，此中文句，義類相從，節之以為跋渠，故稱序品第一。
三、正釋經文二：初、通序；二、別序。通序為六：初、所聞法體；二、能持人；三、聞持和合；四、說教主；五、所依處；六、聞持伴。天臺大師云：此之六事，亦名印定序，三世諸佛，經初皆安如是故；亦名通序，與諸經同故；亦名經後序，結集者所置故；亦名經前序，遺囑令安故；亦名破邪序，對破外道阿漚故；亦名證信序，令聞者不疑故。總此六說，是四悉檀意也。初、所聞法體天臺大師曰：光明舊解，如名不異，是曰無非。阿難所傳文句，似瀉。
歡喜阿難是我我，用聞聞，親承丈六身佛，持三藏法，故言我我聞聞。賢阿難是我無我，用聞不聞，親承丈六尊特合身佛，持通教法，故言我無我聞不聞。典藏阿難是無我我，用不聞聞，親承尊特身佛，持別教法，故言無我我不聞聞。海阿難我無我而不二，用不聞不聞，親承法身佛，持圓教法，故言我無我而不二。用不聞不聞，此經雖屬圓頓，亦通三乘說聽，一音各解，故須分別。
觀解者，若作攀上厭下觀，是為我我聞聞；若作析體二種從假入空觀，是我無我聞不聞；若作從空出假觀，是無我我不聞聞；若作中道觀，是真我不聞不聞。此經以佛國因果為宗，惟是後之一種也。
肇師云：法王啟運嘉會之時也。
真諦云：高時慢心不行，下時耽荒五欲，皆是若過若不及，不堪聞法，惟有平時，不耽不慢，即是一時也。
大師云：眾生感佛，佛慈赴機，機應合一之時，亦是發真見諦之時，法眼明朗照世之時，佛眼照中之時。而言一者，若前思後覺，斯亦非一，思覺妄斷豁悟之時，故言一時也。
觀解者，從假入空，與真一時；從空入假，與機一時；中道正觀，與法性一時，故云一時。
佛者，真諦云：佛有三義：一切智異外道，慈悲異二乘，平等異小菩薩，余人無此。釋論明佛是第九號，佛名為覺，覺世間、出世間，常、非常，數、非數等，朗然大悟，故名為佛。大師云：佛者，依一切智，有丈六佛；依道種智，有丈六尊特佛；依一切種智，有法身佛。三佛不得一異，非一異而一異爾。
觀解者，空觀覺知諸法一相，假觀覺知諸法種種相，中觀覺知諸法無一異相亦一異相。
釋此為二：初、以住釋在。天臺大師云：在者，暫時曰在，久停名住，一往語耳。故今以住釋在。住者，佛是能住，毗耶離庵羅樹園是所住。
真諦明住法有八：一、住大千界內；二、住依止處，毗耶離庵羅樹園也；三、住五分法身，壽命現在也；四、住威儀，利物也；五、天住，住禪定；六、梵住，住四等慈悲；七、圣住，住三三昧；八、大處住，住第一義也。釋論四住，攝八法，天住梵住攝其天住定住，圣住攝其五分命住，佛住攝其大處住，又有跡住，毗耶離城，攝其界內、依止、威儀三住。
大師云：丈六身佛，住真諦也；丈六尊特合身佛，雙住真中也；尊特身佛，雙住俗中也；法身佛，住中道也。私謂，此經佛住，初明諸住，住凡圣同居土也；次住真諦，住方便有余土也；次雙住真中，住實報土也；次法身住中道，住常寂光土也。如下經明，舍利弗言：我見此土丘陵、坑坎、荊棘、沙礫、土石、諸山，穢惡充滿。凡圣同居也，即螺髻梵王所見，如自在天宮，亦同居土耳。次佛以足指按地，即時世界若干百千珍寶嚴飾，舉此一節，則上之二土，皆可論也。
觀解者，世俗智住俗，即住同居；空觀住真，即住方便；假觀住俗，即住實報；中觀住第一義，即住寂光。
次正釋住處，毗耶離，亦名維耶離、鞞舍隸、吠舍離，此云廣嚴。西域記云：吠舍厘國，舊訛毗舍離。什師言：毗，言稻田之所宜。耶離，言廣嚴，其地平正莊嚴。凈名略疏云：此云廣博嚴凈。其國寬平，名為廣博；城邑華麗，故名嚴凈。有師翻為好稻，出好粳糧，勝於余國故也。有言好道，國有道砥直。有言好道，其國人民好樂正道，自敦仁義，不須君主，五百長者共行道法，率土人民莫不歸悅。
庵羅樹園者，此因樹以名園，謂毗耶離城有此名園，五百長者建立精舍，請佛安居，常轉法輪，園中多有此樹故也。翻譯名義集云：正云庵沒羅，或庵羅婆利。肇云：奈也，其果似桃而非桃。又翻為難分別。昔耆婆之母，名為庵摩羅女，生此樹中，即濕生人類也。
觀解者，觀此心俗諦，具足諸法，能生長法身嘉苗，即毗義也；觀此心中諦，性量周遍法界，即廣義也；觀此心真諦，性體清凈無染，即凈義也；觀此即真、即俗、即中，舉一即三，言三即一，難可分別，即庵摩羅義也。
六、聞持伴四：初、得果聲聞眾；二、菩薩眾；三、雜眾；四、修因聲聞眾。若依大小列分先後者，應先菩薩。今不然者，古師云：逐形跡親疏，聲聞形出俗網，跡近如來，證經為親，故前列也；天人形乖服異，跡非侍奉，證經為疏，故後列也。菩薩形不檢節，跡無定處，既不同俗，復異於僧，處季孟之間，故居中仲也。此約事說也。若約義者，聲聞欣涅盤，天人著生死，各有所偏，菩薩不欣不著，居中求宗，故在兩間。釋論意亦爾，今初、列得果聲聞眾與大比丘眾八千人俱。
釋論明，與者，共義。舉七一解共，謂一時、一處、一戒、一心、一見、一道、一解脫也。大者，亦言多，亦言勝。器量尊重，為天王等大人所敬，故言大；升出九十五種道外，故言勝；遍知內外經書，故言多。
大師云：今明有大道故，有大用故，有大知故，故言大。勝者，道勝、用勝、知勝，故言勝。多者，道多、用多、知多，故言多。道即性念處，大於一切智外道；用即共念處，勝神通外道；知即緣念處，多四韋陀外道也。
若約教釋者，大人所敬，是三藏中釋耳。大者，大力羅漢所敬也；多者，遍知生滅即無生滅法；勝者，勝三藏四門也。此通教釋也。又大者，體法大力羅漢所敬也；多者，沙佛法皆知也；勝者，勝二乘人。此別教釋也。又大者，諸大菩薩所敬也；多者，法界不可量悉知也；勝者，勝諸菩薩也。此圓教釋也。正以跡雖聲聞，心同菩薩，聞教大小，隨行淺深，初無定在也。
觀解者，空觀為大，假觀為多，中觀為勝。又直就中觀，心性廣博，猶若虛空，故名大；雙遮二邊，入寂滅海，故名勝；雙照二諦，多所含容，一心一切心，故名多也。
比丘者，肇師云：秦言凈命乞食，破煩惱，能持戒，怖魔等。天竺一名，該此四義，秦無以翻，故存本稱。
什師云：始出妻子家，應以乞食自資清凈活命，終出三界家，必須破煩惱，持戒自守，具此二義，天魔怖其出境也。
釋論云：怖魔、破惡、乞士。魔樂生死，其既出家，復化余人，俱離三界，乖於魔意，魔用力制，翻被五縛，但愁懼而已，故名怖魔。出家人必破身口七惡，故言破惡。
夫在家三種如法：一、田；二、商；三、仕：用養身命。出家人佛不許此，惟乞食自濟，身安道存，福利檀越。三義相成，即比丘義也。
大師云：如上所說，皆三藏教意。若歷緣求真，名乞士；破障理之惑，名破惡；修此行，怖四魔，即通教義。若歷三諦求理，名乞士；除通別惑，名破惡；怖八魔十魔，即別義。若即生死，求實相味，名乞士；達煩惱即菩提，名破惡；魔界即佛界者，是圓教義。
觀解者，觀一念心凈若虛空，不為二邊桎梏所破，平等大慧，無住無著，即名出家；以中觀自資，活法身慧命，名為乞士；觀五住煩惱即是菩提，是名破惡；一切諸邊顛倒，無非中道，即是怖魔。
眾者，天竺云僧伽，此翻和合眾。一人不名和合，四人已上乃名和合，事和無別眾，法和無別理。佛常與若干人俱，法華與萬八千人俱，余經多云千二百五十人俱，今經云與八千人俱。釋論明四種僧：不依凈命，名破戒僧；不解法律，名愚癡僧；五方便，名慚愧僧；若法忍去，名真實僧。此中非三種，但是真實僧。若依四教者，此僧歷遍阿含、方等、三味、二味座，作同聞人，今正是受如來、凈名彈呵，得恥小慕大，獲生酥益，中證信僧也。
觀解者，初學中觀入相似觀，既未發真，慚第一義天，愧諸圣人，即是有羞僧；觀慧若發，即真實僧。若異此者，即前兩僧，不依觀行，名破戒僧。不解觀相，名愚癡僧。又觀數者，根塵相對，一念心起，必落一界，界不孤起，必連具數而發，即十界，十界互具，成百法界，界界十如是，即具千數，復以圓教八正道修之，即成八千人眾。若準諸經，舉大數後，即列眾首，今不列者，頭角弟子，皆具出於中，故不繁列也。又無嘆德者，示受彈呵，故且避之。
次、列菩薩眾五：初、明氣類；二、舉大數；三、嘆眾德；四、列眾名；五、結大數。今初、明氣類菩薩，明氣類也。具存應云菩提薩埵摩訶薩埵，什師翻譯嫌煩，略去提埵二字。菩提此言道，薩埵此言心，摩訶此言大。此諸人等，求廣博大道，又成熟眾生，故道心大道心之氣類也。此有多種，謂藏、通、別、圓。如釋論引迦旃延子明六度齊限滿者，三藏教菩薩也；大品明有菩薩發心與薩婆若相應者，通教菩薩也；又若大品明有菩薩游戲神通，凈佛國土，此經得不思議解脫，皆能變身登座，而復受屈被呵者，此別教菩薩也；又若大品明有菩薩發心，即坐道樹，成正覺，轉法輪，度眾生者，此圓教菩薩也。
觀解者，中道觀心，雙照二諦，名大；通至菩提果，名道；破五住塵勞，名成眾生。又觀因緣所生法，我說即是空，藏、通菩薩也；亦名為假名，別教菩薩也；亦名中道義，圓教菩薩也。
法華八萬，此經三萬二千，菩薩化導，有緣即赴，形跡不定，豈拘常數？今舉大數，適如是爾。若觀解者，觀一念心具十法界，法界互融，各各具十，成百法界，又復互融互具，成千法界，復各互具互融，成萬法界，每界具假名實法國土，即有三萬，余有二千，不妨重觀一念具足三千，略假名而惟觀實法中之五陰國土二千，若多若少，一一觀之，如是下化自心眾生，上成無上覺道，是為觀心菩薩三萬二千也。
三、嘆眾德三：初、略嘆二德；次、廣嘆二德；三、總結二德。初、略嘆二德，又二：初、嘆自利德四：初、為眾所尊肇公曰：大士處世，猶日月之升天，有目之士，誰不知識？
天臺曰：聞名曰知，覩形曰識，此諸菩薩，不獨為人天之所知識，凡厥有情，咸受教化，無不聞名覩形，為眾人之所尊仰。又示身以為四教大道心成眾生之人，俾四教因人無不知識尊仰。
觀解者，若以空觀觀生滅無生二種四諦即空，發菩提心，上求下化，乃為兩教人之所知識；以假觀觀無量四諦即假，發菩提心，上求下化，乃為別教因人之所知識；以中觀觀無作四諦即中，發菩提心，上求下化，乃為圓教因人之所知識也。
大智本行，皆悉成就，
肇公曰：大智，一切種智也。此智，以六度六通眾行為本，諸大士已備此本行。
燈曰：菩薩以大智為目，以導萬行之足；大行為足，以濟大智之目；目足相假，能到涼池。若分別者，則三藏菩薩，以析一切空道種大智為本，以導事六度之本行；通教菩薩，以即空一切道種大智，以導理六度之本行；別教菩薩，以但中一切道種一切種大智，以導無量六度之本行；圓教菩薩，以一切種具足二種圓中大智，以導無作六度之本行。如此種種大智本行，皆悉成就，故為眾所知識也。
觀解者，三觀於一心中修，六度於一行中具，智導於行，行濟於智，應無所住，以生其六度萬行之心，是為大智本行，皆悉成就也。
諸佛威神之所建立；
肇公曰：天澤無私，不潤枯木；佛威雖普，不立無根。所建立者，道根必深也。
燈曰：諸佛慈悲，欲度生，惟念化導之不廣。見諸菩薩，先修自利之行以利人，深契佛心，常生歡喜，故以威神而冥熏加被，俾其善根早立，共濟群生於惡海。是以自度度人，三種威力，缺一不可。三力者：一、諸佛威神之力；二、修行三昧之力；三、行者本有功德之力。前大智本行，即自力也。四教判云云。
觀解者，圓修三觀，全性以起修，諸佛威神之所建立也。全修而在性，本有功德之力也。
為護法城，受持正法；
什公曰：法城即實相法也。外為護法之城，內有受持之固。
燈曰：正法者，本覺之妙性也。護法者，始覺之圓修也。凡為菩薩，先有圓修，以為護法之城，然後如來所說正覺本有之性，方能受持而不失。是故受持本覺不失，使一切三惑過非，與夫四魔眾惡之不入，真護法也。四教判云云。
觀解與義釋同，可知。
二、嘆利他德五：初、善能說法肇公曰：獅子吼，無畏音也。凡所言說，不畏群邪異學，喻獅子吼，眾獸下之。獅子吼，曰美妙音也。
燈曰：獅子乃百獸中王，具大筋力，能伏百獸，故百獸莫不下之；兼以音聲猛利，哮吼之時，百獸為之腦裂，獅兒增長威力。通喻四教菩薩，具足智力，以大音聲為眾說法，群邪為之降伏，弟子為之利益。然而圓教之人，又其勝也。
觀解，以圓頓觀觀最下惑，三障為之銷除，三智為之成就。
名聞十方；
肇公曰：行滿天下，稱無不普。
燈曰：菩薩既有召德之名，必有稱名之實。名隨德廣，德共名高，十方世界無思不服，或以一人隨機，而有四教之名，或以萬德利人，而有三乘之實。
觀解者，觀假名一千即空、假、中，而有召實之名；觀實法國土二千即空、假、中，而有稱名之實，即名聞十方也。
眾人不請，友而安之；
肇公曰：真友不待請，譬慈母之赴嬰兒也。
燈曰：不請而友，菩薩之心也；請而後友，菩薩之妙應也。先有不請而友之心，故其友也速；後有請而後友之應，故其友也誠。不觀之月乎，光明等照，固不待請而友之矣；水澄月現，此請而後友也。故經曰：佛身充滿於法界，普現一切群生前，隨緣赴感靡不周，而處此菩提座。此不請而友，請而後友之誠證也，四教菩薩，比說可知。
觀解者，法性本然，無乎不在，不請而友也；妙觀觀之，厥理斯顯，請而後友也。
紹隆三寶，能使不絕；
什公曰：非直顯明三寶宣通經法之謂也。謂能積善累功，自致成佛，成佛則有法，有法則有僧，不絕之功，事在來劫。今言不絕，則必能也。又於其中間，自行化人，我既化人，人亦化物，物我俱成，三寶彌隆，眾生無盡，故三寶亦無盡也。
燈曰：三寶為照世光明，必紹之隆之，寶幢常住世間，使眾生正信不斷，乃行菩薩道者之正務也。然有多種，四教果頭，法、報、應三身為佛寶，所說三藏十二部經為法寶，等覺已還，下至三乘圣賢，為僧寶：此別相三寶也；佛滅度後，范金刻木為佛寶，黃卷赤軸為法寶，剃發染衣為僧寶：此住持三寶也；眾生本有佛性，當處照明，為佛寶，清凈無染為法寶，處事事和，處理理和，為僧寶：此一體三寶也。若始終相從而說，由有一體三寶，故有別相三寶，復由別相三寶，故有住持三寶，此從本向末而說也；若從末向本，則由有住持三寶，方悟一體三寶，由悟一體三寶，然後修成而有別相三寶。是則佛滅度後，全藉住持三寶之假，以修一體之真，然後將來得成別相三寶之實，豈非住持三寶在所當弘乎？
觀解，以一心三觀，觀一體三寶，空觀破見思惑，是紹隆一體佛寶，假觀破塵沙惑，是紹隆一體僧寶，中觀破無明惑，是紹隆一體法寶。
降伏魔怨，制諸外道；
什公曰：魔，四魔。得無生忍，煩惱永斷，故降欲魔；得法身，則更不得身，故降身魔；無身則無死，則降死魔；無三魔，則波旬不得其便，故降天魔也。如舍利弗與外道議論七晝夜，然後乃勝，斯其類也。
燈曰：有界內四魔、界外四魔。若界內四魔，則藏、通兩教圣人皆能降之；若界外方便土中四魔，惟別教圣人乃能降之；若界外實報土四魔，惟圓教菩薩與佛方能降之。此經具足四教，應明三種四魔，若分別難易者，前之三教，降之較難，惟今圓教，降之最易，以魔之所依者，煩惱生死，此經明煩惱即菩提，生死即涅盤，非惟降之最易，兼且化而用之。故文殊問維摩詰言：此室何以空無侍者？維摩答云：一切眾魔及諸外道，皆吾侍也。
觀解者，空觀達見思煩惱、分段生死即是菩提涅盤，能降界內四魔，制諸外道；假觀達塵沙煩惱、界外變易生死即是菩提涅盤，能降方便土四魔，制諸外道；中觀達界外根本無明、變易生死，即是菩提涅盤，能降實報土四魔，制諸外道也。
次、廣嘆二德：初、嘆自利德五：初、斷諸煩惱悉已清凈，永離蓋纏，
肇公曰：蓋，五蓋。纏，十纏，亦有無量纏。身、口、意三業悉清凈，則蓋不能累也。
燈曰：五蓋者：貪欲、瞋恚、愚癡、睡眠、掉悔。因是五法蓋覆真性，故名五蓋。十纏者：一、忿恚；二、隱覆自罪；三、意識昏迷；四、五情暗暝；五、嬉游；六、三業躁動；七、屏處起罪不自羞；八、露處起罪不羞他；九、財不能惠施；十、他榮心生熱惱。此之蓋纏，約麤跡而言，但在欲界五趣；細而言之，上通三界。又細分法相，通二種三界，悉為四教止觀法門之所治故，是則三惑悉皆清凈，方得名為清凈永離。
觀解者，修一心三止，能伏二種三界貪、瞋、掉悔三蓋，修一心三觀，能破二種三界睡眠、愚癡二蓋；又修一心三止，能伏二種三界嬉游三業、躁動及七、八、九、十，六種之纏，修一心三觀，能破二種三界忿、恚及二、三，四種之纏。
心常安住無礙解脫；
肇公曰：此解脫七住所得，得此解脫，則於諸法通達無礙，故心常安住。
燈曰：此無礙解脫，若一往約法相判，應如肇師，此但知有別教位次耳。以別七住但破見思，故於諸法通達無礙。若齊破惑，則下可約於通教第七已辦地，已破見思，得空解脫；上可約於圓教七信位人，已破見思，得空無礙解脫。若但約圓位判，則七信準上破見思，已得空解脫，於有無礙；八、九、十信，破塵沙惑，得假解脫，於空無礙；初住去，破無明惑，得中道解脫，於空有二邊一切無礙；菩薩之人，心常安住三種解脫，於自利化他，法皆無礙也。
觀解者，修圓頓空觀，伏破見思，心常安住空無礙解脫；修圓頓假觀，伏破塵沙，心常安住假無礙解脫；修圓頓中觀，心常安住中道無礙解脫。
念、定、總持、辯才不斷；
肇公曰：念，正念。定，正定。總持，謂持善不失，持惡不生，無所漏忘，謂之持。持有二種，有心相應持，不相應持。辯才，七辯也。此四是菩薩之要用，故常不斷。
燈曰：正念、正定，略舉八正之二，具足應云見、思惟、語、業、精進、定、念、命，無不皆正。又念、定者，定具足也；總持者，慧具足也；辯才，又定、慧二門之所生也。三者器度圓滿，方可以出俗利生也。此之三法，四教菩薩皆可言之，惟觀其進解修觀，破惑證真之何如爾？
觀解者，圓修三止，可以得其念、定；圓修三觀，可以得其總持；二者既備，辯才雖不求而自得也。
布施、持戒、忍辱、精進、禪定、智慧及方便、力，無不具足；
什公曰：上言道念不斷，然後具行六度；六度具足，則自事已畢；自事已畢，則方便度人；度人之廣，莫若神通；神通已具，乃化眾生。如是次第，如後凈國中說也。
燈曰：菩薩度人之法，略言六度，廣則有十。六如余經所說，十如華嚴所說，因開合不同，故廣略有異，不可以六為少，以十為多也。如方便及智兩波羅蜜，乃從般若開出；愿、力兩波羅蜜，乃從禪度開出。今文云及方便、力者，舉方便、力，以及收二度也。故略言其六，已收其十。然有事六度、理六度、無量六度、無作六度，今經具足四教，亦舉一以全收也，正明菩薩渡人，如海導師，必得已完堅固之舟，可以濟多人於惡海。惡海者，三界之內，皆羅剎鬼國也。其羅剎食人之法有六：一、慳吝為羅剎因，非布施而莫度，及至愚癡為羅剎因，非智慧而莫度。茍未自度而欲度人，自他俱溺，其理必然。故菩薩之欲度人，先以六舟航而度六此岸，從此達彼岸，只一彼岸，以因望果，故夥言其六，已到彼岸，不生住著，來此岸，方便度人，謂之此岸、彼岸及以中流，三皆不住，方名大菩薩也。蓋前六度，謂之具度；更以方便權謀，方能度生，故又有方便波羅蜜也；乘夙愿力，誓愿度生，故又有愿波羅蜜也；自利利人，力皆具足，故又有力波羅蜜也；須以智力以濟之，故又有智波羅蜜也。
觀解者，修一心三止觀時，於一念中所具依正，悉皆能舍，即施度也；三惑惡覺悉能防止，即戒度也；達煩惱生死即菩提涅盤，不為二邊所辱，即忍度也；念念照了，不為三惑所雜，心心趣入，即精進也；三止，止其動，而無三種分別，即禪度也；三觀，照其昏，而無三種睡眠，即智度也；具足巧度，能度在纏一念十界眾生，即方便度也；發弘誓愿，不度不休，即愿度也；三觀若成，具大力用，能破惡生善，即力度也。如此進修，能豎大智慧光明幢，即智度也。
逮無所得，不起法忍；
什公曰：有識以來，未嘗見法，於今始得，能信能受，忍不恐怖，安住不動，故名為忍。
燈曰：逮，及也，至也。至無所得，證理圓極，入法性流者，若有一法可得，皆不足以為真證，故心經曰：以無所得故，心無罣礙。惟無所得，而法爾證得法忍故。又曰：依般若波羅蜜多故，得阿耨多羅三藐三菩提。法忍蓋菩提之異名也。依仁王經說而有五忍：一、伏忍，別在十信，圓在五品；二、信忍，別在十住，圓在七信；三、柔順忍，別在行向，圓在八、九、十信；四、無生忍，別在十地，圓在初住；五、寂滅忍，別在妙覺，當圓二行，圓至妙覺，今諸菩薩不起法忍，於五忍攝屬何忍？於諸位攝屬何位？據下嘆位云，近無等等佛自在慧，則前之四忍，俱已證得，以後望前，得無生法忍無疑矣。
觀解者，圓修三種止觀，圓伏五住煩惱，即伏忍；信一切諸法，即信忍；住此忍辱之地，心不卒暴，即柔順忍；達念念無生滅相可得，即無生忍；此心微妙，不見有五住煩惱，二種生死可得，即寂滅忍。
二、嘆利他德十九；初、轉不退輪已能隨順轉不退輪；
肇公曰：無生之道，無有得而失者，不退也。流演圓通，無系於一人，輪也。諸佛既轉此輪，諸大士亦能隨順而轉之。
燈曰：輪有轉義，北有車乘之輪，南有水磑之輪，又有汲井之輪，皆互有高下，喻生死之輪，六道互有高下。此輪皆有退轉，有凡夫之自轉，不必佛菩薩為之轉也。惟化度眾生，使之出三界而不退，故諸佛菩薩以己所證不退菩提之輪，而轉入他心，故凡說法，謂之轉大法輪也。但不退之位有三：一、位不退；二、行不退；三、念不退。約四教分別：不生三惡道，為位不退；不生邊地，諸根完具，不受女身，即行不退；常識宿命，即念不退；此名阿鞞跋致，三藏義也。若六心已前，輕毛菩薩，信根未立，其位猶退；七心已上，從初地至六地不退為凡夫二乘，名位不退，雖正使已盡，而未能遍修萬行，其行猶退；至七地名行不退，而猶起二乘念，故有念退；至八地道觀雙流，入法流水，名念不退，此名阿鞞跋致，乃三乘共地之義耳。
地師云：十住是證不退，十行、十回向是行不退，十地是念不退。此是別教義。若華嚴初住，得如來一身無量身，具三不退。此圓教不退。此經具四教不退，而正意在圓。
觀解者，修一心空觀，一空一切空，能階位不退；修一心假觀，一假一切假，能階行不退；修一心中觀，一中一切中，能階念不退。
善解法相，知眾生根；
肇公曰：諸法殊相無不解，群生異相無不知也。
燈曰：善解法相，猶良醫之識藥也。知眾生根，猶良醫之知病也。茍識藥而不知病，猶富商之張藥肆，藥雖多，而奚以為？茍知病而不識藥，猶貧醫之熟方脈，病雖知，亦奚以為？惟富商與貧醫合業，以富藥而濟貧醫，以貧醫而行富藥，既病無不知，而藥無不授，即下文所謂為大醫王，善療眾病，應病與藥，令得服行，兩文相濟，然後可稱大菩薩也。
觀解者，知空觀者，真空不空非但空，此空本具一切法；知假觀者，不思議假非偏假，此假本具一切空；知中觀者，圓中圓滿非但中，此中本具二邊法。若如此者，空不惟破，乃即破而即立；假不惟立，乃即立而即破；中不惟非破而非立，乃即破而即立，是名善解法相。知眾生根者，知一念心具十種法界，有生樂欲善根益，以十界性相差別觀之；知十法界眾生有生善善根益，以或止或觀，隨便宜觀之；知十法界眾生有破惡善根益，以止對治浮病而安之，以觀對治沉病而起之；知十法界眾生有入理益，以十法界道觀，雙遮雙照而統御之。
蓋諸大眾，得無所畏；
什公曰：梵本云：眾不能蓋。眾不能蓋，明其超出。今言蓋眾，其言亦同也。菩薩自有四無所畏，非佛無畏也。恐畏之生，生於不足，無不足，故無所畏。能說而不能行，亦所以畏也。今能說而能行，故無畏。唯能說而又能行，故名無畏也。
燈曰：菩薩四無所畏者，準智論：一、總持無所畏；二、知根無所畏；三、決疑無所畏；四、答報無所畏。又一切智，漏盡，說障道，說苦盡，皆無所畏。今謂前云念、定、總持、辯才不斷，即總持、決疑、答報無所畏。知眾生根，即知根無所畏，第其間法相，亦有四教之殊，準說可知。若此四法為眾所蓋而不能蓋人，則有所畏；既能蓋眾，故無所畏。
或難曰：吾聞君子有三畏：畏天命、畏大人、畏圣人之言，而釋氏偏言無畏，何也？
對曰：論菩薩豈亡三畏？如畏自心辜負己靈，埋沒佛性之不得道，即畏天命也；恭敬佛師，如畏君父，即畏大人也；每遵圣教而不敢違，即畏圣人之言也。今言無畏者，直是理直氣壯，當仁不讓於師，矧於千百人中，踞獅子座，縱無礙辯，契理契機，而有所畏乎！
觀解者，以一心三止觀，以觀十界三諦，不畏三惑之所蓋覆，即蓋諸大眾，得無所畏也。
功德智慧以修其心，相好嚴身，色像第一，
肇公曰：心以智德為嚴，形以相好為飾，嚴心所以進道，飾形所以靡俗。
燈曰：菩薩須修三法：一、修功德以資解脫；二、修智慧以資般若；三、修相好以資法身。故能登圓初發心住時，發一切功德，發一切智慧，發一切境界，如此之發，不前不後，亦不一時，能於百佛世界，現八相成道，進道靡俗，必至於是，則與諸佛分得其真。然而有三藏菩薩之三法、通教菩薩之三法、別教菩薩之三法，今明圓教，望前可知。
觀解者，修空觀以資智慧，修假觀以資功德，修中觀以資色像。
難者曰：修空假以資二法可爾，中觀以資色像，恐不其然，蓋色像外嚴，事屬於假，何以謂之法身？
對曰：謂色為假，此屬凡情，以色屬法，乃憑圣智，故勝鬘贊佛云：如來妙色身，世間無與等，無比不思議，是故今頂禮。又云：如來色無盡，智慧亦復然，一切法常住，是故我皈依。又起信云：如來色性，即是智慧。如是類證，廣諸契經，抑色為假，豈是大乘？
舍諸世間所有飾好；
什公曰：色相、瓔珞、飾好已備，故不外飾也。
燈曰：世間二種莊嚴：一、外；二、內。西天貴人，身嚴瓔珞，已僭諸天；此土女人，飾極寶玉，又僭帝胄，然而總不及夙修多福，相好莊嚴。故輪王十善，相幾同佛，第明暗有差，然有界內二種莊嚴，界外二種莊嚴，又有劣應佛二種莊嚴，合身佛二種莊嚴，破十二品無明，報身佛二種莊嚴，破四十二品無明。報身佛二種莊嚴，展轉相望，以為世間飾好，惟圓教佛乃能舍諸飾好。今此菩薩相好嚴身，或貴分真之飾好，盡舍一切諸嚴飾爾。
觀解者，圓修空觀，破見思惑，舍人天之飾好；圓修假觀，破塵沙惑，舍二乘之飾好；圓修中觀，破無明惑，舍偏菩薩之飾好。
名稱高遠，踰於須彌；
肇公曰：名自有高而不遠，遠而不高。前聞十方，取其遠也；今踰須彌，取其高也。高，謂高勝也。
燈曰：名，召體之名；稱，稱名之實也。菩薩稱名之實，豎徹三身之底，故曰高；橫亙四德之邊，故曰遠。踰於須彌者，喻仰之則聳而彌高，望之則秀而彌遠。不以高而不遠，稱既如是，名亦復然，當豎出乎三土，橫滿沙剎，故四教因人，莫不瞻之仰之也。
觀解者，觀一念心性，具足三千，二千實法，即性體清凈，性量周遍，稱名之實，高遠踰於須彌也。一千假名，同實法清凈周遍，即召體之名清凈周遍，踰於須彌也。
深信堅固，猶若金剛；
肇公曰：七住已上，無生信不可壞也。
燈曰：肇公判位，多附通教及以別教。今判深信堅固為七住，以別教七住，名不退住，蓋入於無生畢竟空界，此與通教第七已辦地齊，已破見思，登行不退。今謂此經菩薩，如下文所嘆近無等等佛自在慧，約圓教等覺釋之，亦不為過，蓋此深信，大約言之，其所信之理有三，曰空、假、中。如肇師判，但信空理而已，既非圓空，則其所信之理淺，直須一空一切空，一假一切假，一中一切中，方得為深。當知此諸菩薩，圓融三諦之理，皆能深證深信，故喻如金剛，能壞於三惑，不為三惑之所壞也。
觀解者，一心三觀，徹照三諦，能伏五住，能破三惑，故能深信堅固，喻若金剛也。
法寶普照，而雨甘露；
肇公曰：法寶光無不照，澤無不潤，潤生死也。喻海有神寶，能放光除冥，亦因光而雨甘露，潤枯稿也。
燈曰：法寶普照者，菩提智德之大用，此之大用，能照眾生三惑之暗冥。而雨甘露者，涅盤斷德之大用也，此之大用，能拔眾生二死之枯槁。喻如只一摩尼而有二用，即照幽冥，即雨甘露。即雨甘露而照幽冥，圓教初住，具此體用，別教初地，然後能之，前之二教，無此真實體用也。
觀解者，三種止觀，即智明而惑盡，即惑盡而智明，如珠照明雨寶，俱體俱用也。
於眾言音，微妙第一；
肇公曰：殊類異音，既善其言，而復超勝。
燈曰：四教菩薩說法言音也。大論云：迦陵在，聲逾眾鳥。喻圓初心居說法品，稱理宣演，已勝偏乘，況深位乎？
觀解，言者，心之聲，音者，言之響。形端則影直，聲和則響順。以上上觀，觀下下惑，一音普說，群情等悅，即於眾言音，微妙第一也。
深入緣起，斷諸邪見、有無二邊，無復余習；
肇公曰：深入，謂智深解也。解法從緣起，則邪見無由生。有無二見，群迷多惑，大士久盡，故無余習也。
燈曰：緣起之義，有世出世間：世間者，六道之法，莫不從十二因緣之所生，能解乎此，則外道邪見無由生；出世間者，藏、通二教，則以空觀為因，真諦為緣，能生三乘涅盤之法，能解乎此，則世間有見無由生。別教以假觀為因，俗諦為緣，能生菩薩之法，能入乎此，則二乘空見無由生；圓教以中觀為因，中諦為緣，能生佛界之法，能入乎此，則二邊但中之見無由生。又若通以世間因緣為所觀事境，圓教菩薩以三種止觀而深入之，則一切邪見斷盡無有余也；茍不然者，無足以稱深入矣。
觀解準義可知。
演法無畏，猶師子吼，
什公曰：上明一切時無畏，此明一切說法無畏。上師子吼，明德音遠振，此明能說實法，眾咸敬順，猶師子吼，威攝群獸也。
燈曰：藏教菩薩雖能說諦緣度析空之法，不畏邪外，望通即空，而猶有所畏；通於三藏，雖無所畏，望於別教菩薩能從空出假及知但中，而猶有所畏；別菩薩於前二而無所畏，望圓頓人能即空即假圓中圓滿非但中，而猶有所畏；惟圓頓人能說諦緣度三，皆稱無作，故演法無畏，猶師子吼也。又能說不能行，作文字法師，望觀心人，猶有所畏；今能說能行，故無所畏。又能行不能說，望大法師，猶有所畏；今能行能說，故無所畏，猶獅子吼。故大論云：多聞實智慧，是所說應受。又曰：所行如所說。今此菩薩不惟能說，能兼乎修行破惑，證智入真，已入深位，故演法無畏，猶獅子吼也。
觀解者，三止名為默，杜視聽，絕分別故，故曰止止不須說，我法妙難思。三觀名為說，朗智慧，具辯才故，故曰說即般若，智在說故。獅子具足二力，能伏眾獸，使降己故，能摧眾獸，使眾安故。故喻止觀而能伏破三種結惑，所謂說時默，默時說，大施門頭無壅塞。是以圓修行人即觀而止，即止而觀。
其所說法，乃如雷震；
肇公曰：法音雷震，開導群萌，猶春雷動於百草也。
燈曰：凡雷震具三種益：一、能肅物，俾生誡謹；二、能致雨，潤澤百谷；三、能驚蟄，各遂生意。喻圓頓諸菩薩說法之時，戒能肅眾，使生敬畏。先以定動，令生渴仰，後以慧拔，俾起根力。
觀解者，一心止觀，能防非止惡，即肅物義；寂而常照，即定動義；照而常寂，即慧拔義。
無有量，已過量；
肇公曰：既得法身，入無為境，心不可以智求，形不可以像取，故曰無量。六住已下，名有量也。
燈曰：虛空無丈尺，丈尺顯虛空。即器觀空，空則有量；除器觀空，空則無量。喻諸菩薩等覺已先所證三德，猶有量也；已至等覺，雖不如佛，然而已過十地之量，故三德無有量也。
觀解者，以空、假、中觀三諦理，歷別不融，此則有量；空即假中，融即而觀，則無有量。
集眾法寶，如海導師；
肇公曰：引導眾生入大乘海，采取法寶，使必獲無難，猶海師善導商人，必獲夜光也。
燈曰：此正言集，傍亦兼導，如海導師尚能導眾集寶，矧已所集必多於眾；然眾未必盡得摩尼，而己必得之。菩薩亦然，故薩埵入海，求心摩尼，自益兼人，其濟也廣；第眾生所求者不一，而摩尼所雨隨意，應以人天，應以三乘，應以圓道，莫不滿愿而後已。
觀解者，所謂妙心體具，如如意珠。心佛及眾生，是三無差別。常智無緣，常境無相，無緣而緣，無非三觀，無相而相，三諦宛然。常如是觀，是集眾法寶，如海導師也。
肇公曰：如實義也。
燈曰：諸法者，十界十如權實之法也。深妙義者，諸法即實相也。又諸法屬權，實相屬實，權實不同，義則麤淺；權實相即，義則深妙。菩薩以權實相即之智，以達權實相即之法，能具乎此，方能善知眾生之根性也。
觀解可知。
善知眾生往來所趣及心所行；
肇公曰：六趣往來，心行美惡，悉善知也。
燈曰：六趣往來，果也；心行美惡，因也。若觀因知果，見果知因，如曰：欲知前世因，今生受者是；欲知後世果，今生作者是。此為勸信之言，猶若蓍龜之卜，非善知也。菩薩洞明諸法權實相即，善惡交差，殃掘魔羅雖是惡人，佛性相熟，即便得度；善星比丘雖是善人，惡性相熟，授記地獄。如是了達，方稱善知。
觀解者，觀一念心性具十界，交差互融，雖起惡念，以妙觀觀之，即成佛境；雖起善念，以緣塵分別而隨之，即是眾生。
近無等等佛自在慧：十力、無畏、十八不共；
什公曰：諸佛智慧，無有等者，而此與佛等。復次，實相法，無有等比，唯佛與等，菩薩鄰而未得，故言近也。
燈曰：法華釋簽云：凈名所嘆菩薩，皆是等覺，位鄰妙覺，故云近無等等。蓋佛名無等，無等中最，故云等等；等覺近之，舉彼所近，故云佛自在慧。以此而觀，前之所嘆，皆等覺德，其可以通別七住已上功德而擬之乎！
觀解者，觀本具菩薩法界與本具佛法界相鄰，故云近無等等佛自在慧。又觀己法界即佛法界，故云近無等等佛自在慧。
關閉一切諸惡趣門，而生五道以現其身；
肇公曰：法身無生而無不生。無生故，惡趣門閉；無不生故，現身五道也。
燈曰：惡趣之門，五道啟而不關，二乘關而不啟，菩薩無惡道因故亦關，具慈悲心故亦啟。關者，永斷於修惡。啟者，繁興乎性惡。性惡之惡，本自無染，故雖現惡而非惡。故諸菩薩於惡道之門，關而啟，啟而關。
觀解者，觀修惡即性惡，無修惡可得，名關閉一切諸惡趣門。以三止觀，治諸修惡，而為性惡，生五道以現其身，惟其如此，故能果地以現其身也。
為大醫王，善療眾病，應病與藥，令得服行；
肇公曰：法藥善療，諭醫王也。
燈曰：前善解法相，名為識藥；知眾生根，名為知病；既能識藥而又能知病，然後應病而與法藥，令其服之行之。妙宗所謂諸法因緣須究本末，見思重數，如塵若沙，以大悲心，遍觀遍學，名為知病；諸法諸門，破性破相，一一對治，無不諳練，是名識藥；隨惑淺深，知機生熟，神通駭動，智辯宣揚，四悉當宜，各令獲益，如是授藥，方肯服行。
觀解者，法華玄義云：修從假入空時，先觀正因緣法，此法內外親疏隔別，必須殷勤欣悅無斁，此即世間悉檀，起初觀也。若欲觀假入空，須識為人便宜，若宜修觀，即用擇、精進、喜三覺分起之；若宜修止，則用除、舍、定三覺分起之。念隨兩處，是為隨宜善心則發，若有浮沈之病，須用對治悉檀：若心沉時，念、擇、進、喜治之；若心浮時，念舍除定治之。若善用為人，善根則厚；若善用對治，煩惱則薄。於七覺中，隨依一覺，恍然如失，即依此覺分研修，能發真明，見第一義，是為用四悉檀，起從假入空觀，成一切智，發慧眼也。若從空入假觀，巧用四悉檀，取道種智法眼亦如是；若修中道第一義觀，巧用四悉檀，取一切種智佛眼亦如是；若一心三觀，巧用亦如是。是為觀心為大醫王，善治眾病，應病與藥，令得服行也。
三、總結二德三：初、嘆自利德二：初、正報莊嚴肇公曰：無德不備也。
燈曰：三十二相、八十種好、十力、四無所畏、十八不共等，此身莊嚴也。雖是菩薩，亦具三身。今此莊嚴，是嘆報身。諸佛究竟，菩薩分得，法華所謂深達罪福相，遍照於十方，微妙凈法身，具相三十二，以八十種好，用莊嚴法身，天人所戴仰，龍神咸恭敬。能莊嚴即報身，所莊嚴即法身，天人戴仰等即應身也。
觀解者，以一心妙觀，照一境三諦，能照即報身，所照即法身，境觀契合，能起應用即應身。
無量佛土皆嚴凈；
肇公曰：群生無量，所好不同，故修無量凈土，以應彼所好也。
燈曰：一切佛土，有橫豎二義：橫而言之，則凡圣同居，有種種差別，略如西方極樂國土、東方藥師國土，有凡夫圣人同處其間，其土清凈，種種莊嚴是也。豎而言之，有四不同：一、凡圣同居凈土，為伏惑斷惑人所居；二、方便有余凈土，為已斷見思二教果人，兩教因人所居；三、實報莊嚴凈土，為別圓破無明惑菩薩所居；四、常寂光凈土，為圓教極果所居。今無量佛土嚴凈，既讓極果，則前之三種凈土，為此菩薩悉皆嚴凈也。
觀解者，觀己一念，具足三千，國土一千，屬乎依報。以三觀伏乎三惑，即嚴凈同居土；以三觀圓破見思，即嚴凈方便土；圓破塵沙無明，即嚴凈報土；三惑究竟，即嚴凈寂光土。
二、嘆利他德二：初、見聞獲益其見聞者，無不蒙益，
諸有所作，亦不唐捐。
燈曰：凡夫之心，用諸妄想，雖有善行，所作皆虛，故功德唐捐；菩薩之心，念念在道，凡有善行，無不皆實，故功無虛棄。故般若云：應無所住而生其心。菩薩無住生心，故功不唐捐也。
觀解者，能以圓觀觀心，任其所作，一切眾事莫非無住生心所在，故功不唐捐。
如是一切功德，皆悉具足。