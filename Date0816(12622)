王貴妃請上堂，僧問：如天普蓋，長見日月光輝；似地普擎，萬古山河永固。正當恁麼時，承誰恩力？
師云：千華叢一華春。
進云：可謂野老既知堯舜力，歌謠此日樂升平。
師云：也須知此恩始得。
進云：誰人不瞻仰？
師云：速禮三拜。
師乃云：突出難辨，只眨得眼，閃電提持，衲僧無湊泊處。放一線道，轉見謷訛；不落階梯，猶形唇吻。到這，如何即是？車不橫推，理不曲斷。千華現相，萬古一春，處處顯奇特，頭頭彰殊勝，莫是新年頭佛法麼？要且挨旁他不得。莫是向上提持麼？要且議論他不出。莫是應機境，一時比今時麼？未免拖泥涉水。莫是一筆勾下，壁立萬仞麼？要且望空啟告。所謂法隨法行，法幢隨處建立，遇奇人則拈出，逢奇機則提持。且一人光隆，萬劫次辟，九有悉仰威光。一言一句，示機示境，一出一沒，一拶一挨，悉是大解脫中流出。且道畢竟承個什麼便得恁麼奇特？若知有去，不假形言；其或未然，露個消息去也。凈智莊嚴功德聚，祝融峰頂萬年松。復成頌曰：
大道虛玄天地先，昆蟲艸木悉陶埏。
神功已極三千界，睿筭仍過億萬年。
眾道友為李道山披剃，上堂云：頂門闡金剛正眼，始辨大機；殺人不眨眼底漢立地成佛，方明大用。直得如此，猶只是吾門建法幢，立宗旨趣向在。且向上還有事也無？若知有向上事去，設使盡乾坤大地艸木叢林一一現千百億釋迦身，不消一捏，至於傾懸河辯，用嶮崖機，盡四圣六凡一時軒豁，提得將來，不消一拶。且道據個什麼便恁麼？所謂大人具大見，大智得大用。向無明窟子，便放無量寶光；向眾生境界中，便作不思議事。如丹霞相似，才方舉起，便知落處，更不涉唇吻，更不落言詮，始似過他一個聱頭，便乃十分領略。只如未剗艸時在什麼處？既要剗艸與說戒，兩手掩耳又落在什麼處？過量人有過量事，只如當機一句作麼生道？數聲清磬是非外，一個閑人天地間。復頌云：
丹霞剗艸燒木佛，宮使舍緣吹布毛。
驚群敵勝真師子，一釣須連十二鰲。
知省太尉請上堂：一句當陽顯赫，徧界已絕羅籠，不從諸佛心髓中流，亦非乾坤未生時立。只如今凜凜孤危，澄澄絕照，若是具超方眼，有格外機，未彰文彩已前，已是十分勘破；及乎彰言句，立機境，形問答，作彼此，直得千重百帀，百帀千重，和中下機一時收拾。在這，還有當處證明，直下解脫底麼？試出來通個消息看。如無，威音已前活鱍鱍，直至如今凈躶躶。復成頌云：
法界廣包含，開敷優鉢曇。
普熏般若力，萬善自莊嚴。
大內貴妃請上堂，云：一句子出於千圣頂門，一妙機發於無盡寶藏，迥無依倚，杳絕端倪，非色非心，非如非異。盡虛空，窮法界，都盧是個大解脫門，你諸人浩浩地於中出入，還覺寒毛卓豎麼？若向腳跟下一念不生，全體顯露，則凈躶躶，活鱍鱍，要行即行，要住即住，要用即用，要休即休，不指第二頭，不落第二見。到這，亘古亘今，凝然寂照。若踏著去，透脫生死，是甚閑事！能以無漏根力建法幢，立宗旨，衣被一切群靈，盡未來際無有窮盡。正當恁麼時，且道承誰恩力？還委悉麼？五蘊山頭無相佛，放光動地廓周沙。頌云：
一心無住著，徧界法王家。
崇成無漏福，端坐寶蓮華。
坦然居士為貢沙彌作齋上堂，僧問：達磨未傳心地印，釋迦未解髻中珠，有人若問西來意，還有西來意也無？
師云：庭前石獅子。
進云：若然者，歷劫坦然無異色，呼為心印早虛言。
師云：一點也入不得。
進云：爭奈今古應無墜，分明在目前。
師云：你試舉目前底看。
進云：一點也瞞和尚不得。
師云：爭奈大眾何！
師云：舉步越東勝身，退身入西瞿耶，回首望北郁單，捻拳觸南閻浮，凈地看，是個沒量大人；以正眼觀來，猶是麻滓麴末。須知四維上下，無邊香水海，不可說浮幢王剎，捏為微塵，一一塵中現無邊身，說無量法，猶只是順機應教，看孔儱著楔，而況提向上鉗鎚，用作家爐鞴，便是徧界德山，有棒無下手處；徧界臨濟，有喝無啟口處；徧界金色頭陁，有定力無容身處。正當恁麼時，驀然有個承當得，擔荷得，趣向得，行履得，且道向什麼處著渠？山僧有個著處，擬待說，又恐成露布；擬不說，又卻孤負當機。說與不說，一時拈卻，最後一句，放開話會去也。長松下，明窗內，玉殿珠樓未為對，衲被蒙頭萬事休，此時山僧都不會。還委悉麼？天臺華頂秀，南岳石橋高。昨夜磨盤生八角，驚將露柱笑咍咍。引得門前石獅子，倒緣蘿壁上天臺。
退院上堂：建大廈，非一木之能；濟巨川，非一人之力。而況長空絕跡，大道體寬，了之由人，斷之在己。或出或處，或語或默，虎穴魔宮，穢邦凈土，山林城市，荊棘叢中，若能著著有出身之機，處處有超情之見，無可不可。把定也，祖佛不能窺；放行也，同生復同死。且道放行為人好？把定為人好？還委悉麼？披蓑側立千峰外，引水澆蔬五老前。幻軀將逼縱心年，懶汨塵勞久世間。憑仗護身個符子，強扶衰疾且歸山。
師在高郵乾明受勑，拈起示眾云：見麼？拈時十日竝照，舉處千界光輝，九重天上降來，宰輔手中親付，更不敢囊藏被蓋，請僧正一為敷宣。次拈疏云：毫端寶剎，閫外威權，有卷有舒，有照有用，字字珠回玉轉，一一艸偃風行。雖然文彩已彰，更請重新拈出。指法座云：竿木隨身，逢場作戲，須彌燈王只今見在，目前更不須作禮。還信得及麼？千圣不傳微妙訣，妙峰孤頂有人行。
陞座云：正令已行，十方同應，獻華借水，全藉傍人。還有共相證明底麼？
僧問：唱罷御樓一曲，高陞浮玉孤峰。未過揚子江，如何道得接手句？
師云：風不來，樹不動。
進云：只這何異妙峰頂？
師云：吹毛寶劍當頭截。
進云：忽若德云比丘出來道個隔，和尚如何轉身？
師云：也則摸索不著。
進云：爭奈處處無回互，頭頭不讓機。
師云：七日何曾得見來？
進云：設使親見，也只是山上底。
師云：苦屈之詞最難吐。
進云：學人若也通消息，只恐揚子江水逆流去。
師云：三十棒且待別時。
師云：大道無背面，真機有卷舒。撮大地如陶家輪，運大千向針鋒上，猶未是寰中正令，閫外全威，所以萬國仰瞻，同歸舜日，靈光一道，共照皇家，重興佛祖道場，追還普天寶所，正令全提，主賓同用。山僧今日得奉一人圣詔，傍資宰輔威權，共建法幢，豎立宗旨。揚子江心，滔天輥浪；妙峰孤頂，舒卷閑云。是處著眼不前，頂正令全現，若是個同得同用，同殺同活底，共一眼見，共一耳聞，同一口宣，同一音演，更無異緣，亦無異見，說什麼九十六種、二十五有，正要當頭辨取，一時列在下風。且如今日應時應節事作麼生道？一句迥超今古格，萬年仰祝圣明天。
陞座，僧問：遠辭帝闕，已屆南徐，不涉程途，請師垂示。
師云：到此已六日。
進云：竹密不妨流水過，山高豈礙白云飛？
師云：猶涉唇吻在。
進云：不涉唇吻，請師道。
師云：高高處有余。
進云：衲僧家入林不動艸，入水不動波，且以何為證？
師云：猶較些子。
進云：只許老胡知，不許老胡會。
師云：且莫詐明頭。
師乃云：三十年前曾到此，如今樓閣碧參差。善財參處真消息，誰識德云閑古錐？還有識得底麼？未渡瓜洲時有一句子，已與諸人道了也，若以心思，若以意識，若以眼見，若以耳聞，則沒交涉。直得七佛已前威音那畔薦得，猶是話會在。若委悉得，更不用如之若何，便請丹霄獨步；茍或未然，不免落第二義門去也。江心一峰，樓臺相映；水面雙塔，金碧交輝。誠圣帝福田，乃禪林上剎，為琳宮，為佛宇，為凈土，為穢邦，建立法幢，弘荷祖道。若非今上皇帝睿圣文明，深信此道，安能首降詔書，復此寶坊以為福地？如今所以與諸人向此古道場中各得相見，既到這，直須念德修德，知恩報恩。若也如此，則佛法付囑有在。正當恁麼時一句作麼生道？銀山鐵壁無回互，艸偃風行得自由。
開堂，判府延康度疏與師，師接了，云：斷盡現成公案，擲地金聲；發明古剎家風，耀天光彩。出自大手筆，顯示最上乘，正欲四海普聞，便請僧正宣過。
指法座云：須彌燈王如來見居此座，放大光明，說法了也，還聞麼？茍或未聞，既爾當爐不避火，更須撥轉上頭關。遂陞座，拈香云：此一瓣香，奉為今上皇帝祝嚴圣壽，恭愿文明齊二曜，睿筭等乾坤，奪少康復禹跡之功，成宣光興漢室之業，萬邦歸圣化，八表偃干戈。此一瓣香，奉為判府安撫延康通判學士、合郡文武官僚，伏愿位隆磐石，功濟維城，居方面則魯衛晉齊，陟巖廊則皋夔稷卨。此一瓣香，佛眼也覷不見，江淮十載受盡辛懃，一旦白云打破漆桶，六處忝領大剎，七回拈出此香，奉為蘄州五祖山真慧禪院第十二代演禪師以酬法乳。遂歛衣陞座。
焦山和尚白槌云：法筵龍象眾，當觀第一義。
師乃云：適來未陞此座，第一義已自現成；如今槌下分疏，知他是第幾義也？還有打成一片解觀得底麼？試出來對眾舉看。
僧問：目視云漢，德云不下妙高峰；至化難逃，金山且通一線路。報恩一句，請和尚道。
師云：萬年長祝圣明君。
進云：可謂帝力丘山重，君恩宇宙寬。
師云：愈令心似鐵。
進云：金枝永茂千年秀，玉葉長芳萬古春。
師云：又得闍黎共證明。
進云：昔日裴相公入寺，石霜借笏垂慈；今日臺旆親臨，未審如何相見？
師云：只了個見成公案。
進云：瑞氣直從天上降，祥云元自日邊來。
師云：高著眼。
進云：只如和尚六處開堂為人說法，還有人相肯也無？
師云：一時不肯。
進云：為什麼不肯？
師云：獨許。
師乃云：大道絕中邊，至真離言說，諸佛莫能提，祖師莫能傳，透聲透色絕遮欄，蓋地蓋天無向背，豈止棒頭取證，喝下承當？直饒千眼頓開，未免依艸附木。到這，要須是針劄不入，風吹不倒，把斷要津，不通凡圣底始得。是故靈山會上，廣額屠兒放下屠刀云：我是千佛一數。大集會中，大力魔王云：待一切眾生盡皆成佛了，然後發菩提心。豈不是龍象蹴踏，師子嚬呻，敵勝驚群，蘊大丈夫意氣，始可承當擔荷？所以道：殺人不眨眼底，立地成佛；立地成佛底，殺人不眨眼。還他過量人持提過量智，發明過量機，展演過量用。正當恁麼時，向過量境界中作麼生道？還知麼？仰祝圣君無量壽，河清海晏樂升平。
上堂云：大眾！赤肉團上，人人古佛家風；毘盧頂門，處處祖師巴鼻。拈一機，千機萬機通透；用一句，千句萬句流通。不假他人，全彰己用。若也人人恁麼返照，則亘古亘今，凝然寂照，一段光明，非中非外，非色非心，行棒也打他不著，行喝也喝他不得，直得凈躶躶，赤灑灑，是個無生法忍不退轉輪，截斷兩頭，歸家穩坐。正當恁麼時，不須他處覓，只此是西方。
秦魯國大長公主降香請陞座，拈香云：此一瓣香，奉為秦魯國大長公主令辰修設，祝嚴今上皇帝圣壽無疆。師乃云：天高無極，無極有尊；地厚無垠，無垠有主。鏡萬象方寸，懷六合胸中，發大機，顯大用，是故乃祖乃佛，或拈華，或面壁，或行棒，或行喝，或詞辯縱橫，或寂寥無說，周旋往返，只明此個無為宗旨。所以人人分上，各各壁立萬仞，無一絲毫移易虧欠。豈不見道：譬如帝力，不棄一民，不謂不知而不容，不謂知之而含育。到個，啟無為之化，行不言之教，各各頂天履地，飲泉水，貴地脉。正當恁麼時，還委悉麼？一穗寶香天上降，金輪皇億萬斯年。
錢二學士請陞座，云：透生死關，出有無見，脫佛祖機，超格則量，須是利根上智，一聞千悟，直下承當始得，撒手那邊，更無余事。所以道：幾回生，幾回死，達者悠悠無定止。自從頓悟了無生，於諸榮辱何憂喜？諸人還識無生麼？劫火洞然毫末盡，青山依舊白云中。陞座云：蓋天蓋地，觸處逢渠；亘古亘今，全彰正體。法無異相，不落生滅；時無異緣，不涉春秋。所以道：處生死流，驪珠獨耀於滄海；踞涅盤岸，桂輪孤朗於碧天。如是則人人腳跟下輝騰今古，迥絕見知，六處惹絆不住，三界收攝不得，唯當陽直截承當，便見透脫分曉。正當恁麼時如何？天上有星皆拱北，人間無水不朝東。
上堂云：法身無相，應機現形；法眼無瑕，隨照監物。安排不得處，是天真佛；受用不及處，乃向上機。若能上絕攀仰，下絕己躬，鼻孔摩觸家風，髑髏常干世界，則一為無量，無量為一，小中現大，大中現小，更討甚麼生死去來？地、水、火、風、聲、香、味、觸，都盧是個真實人體，還有人向個承當得麼？識取摩尼無價珠，當來受用無窮極。
黃運使請上堂，云：大眾！一句截流，鐵壁銀山莫湊泊；萬緣俱透，照地照天絕羅籠。明明無覆藏，歷歷非照用。三世諸佛出興，唯此一事；歷代祖師傳持，亦此一心。所以般若如大火聚，般若如無盡藏，般若如泛海舟檝，般若如照夜明燈。若向下委曲提持，則敲床豎拂，瞬目揚眉，或語或默，說有說無；若向上提掇，如擊石火，似閃電光，有時行棒，有時行喝，有時箭鋒相拄，有時佛眼覷不見。雖然如是，猶有向上向下，忽遇其中人，卻沒許多般事，只是見成。所以道：山是山，水是水，天是天，地是地，不移易一絲毫。正當恁麼時，還委悉麼？萬邦有道歸皇化，偃息干戈樂太平。
鄭龍學請上堂，云：相逢不拈出，舉意便知有。且道此意作麼生舉？知有個什麼？若論佛論祖，論玄論妙，論機論境，論棒論喝，盡是末邊事。上頭還著得麼？若著得去，盡十方世界香水海向一毫頭上見得物物頭頭，初無變易；若向一毫端蹉過，設使用得七穿八穴，亦沒交涉。只如有交涉一句，你作麼生道？吃嘹舌頭三千里，壺中日月自分明。
呂左丞請上堂，云：一句語，全規矩，應出毘盧印；一種機，截眾流，透過祖師關。若是明眼人，已透過三千里；其或尚留觀聽，猶滯皮膚，未免向第二義門重話會去也。所以道：知幻即離，不作方便；離幻即覺，亦無漸次。釋迦老子、三世諸佛心髓一時頓現，便恁麼承當，全心即佛，全佛即心，心佛無二，更疑個什麼？正當恁麼時，作麼生道？千古萬古黑漫漫，填溝塞壑無人會。
上堂云：靈山話月，語密難藏；曹溪指月，心真莫測。倒卻門前剎竿著，已落第二頭；金剛堦下蹲，神龜火走，猶落第三首。只如未有佛祖已前，還有恁麼時節麼？到這，不論懵底，唯是俊流。還委悉麼？巨浪涌千尋，澄波不離水。
耿左丞請上堂，云：無佛世界是般若光，百千圣賢是般若用，金剛正體是般若根，摧魔城壘是般若力。有如是自在威神，得如是解脫知見。用一絲毫，千里萬里盡光輝；拈一絲毫，無邊世界無變易，全體承當，如如不動。所以乃佛乃祖提持此事，令一切人各各於根腳下洞明正見，得其光，顯其用，證其根，獲其力。正當恁麼時如何？天上有星皆拱北，人間無水不朝東。
陳大夫請上堂，云：有句無句，初無兩端；如藤倚樹，打作一片；樹倒藤枯，忍俊韓獹；呵呵大笑，金毛師子。若是鐵眼銅睛，當陽覷透，便可以把斷要津，不通凡圣，終不向他語言作窠窟，機境上受羅籠。所以道：言無展事，語不投機，承言者喪，滯句者迷。不落語言，不立機關，布漫天網，打沖浪魚，垂萬里鉤，駐千里烏騅，也須還他大達之士始得。所以趙州勘破處為方便，玄沙蹉過處驗作家，雪峰輥球，云門顧監，睦州見成，俱胝一指，如生鐵鑄就，通上徹下，只要個本分人。忽若總不恁麼又作麼生？委悉麼？了取平常心是道，饑來吃飯困來眠。復頌云：
即心即佛開心印，非佛非心蹈大方。
當處分身千百億，普光明殿放毫光。
趙觀察請上堂，僧問：有一句子，從上千圣不曾道著，未審喚作什麼句？
師云：你那得這消息來？
僧云：他千圣也不曾恁麼道。
師云：莫謗他千圣好。
僧云：寧可截舌，不犯國諱。
師云：拶破面門猶自不知。
僧云：未審千圣密祝用那一句？
師云：用鼻孔上一句。
僧云：此一句還該一切也無？
師云：闍黎不空缺。
師乃云：當陽直截，不昧時機，答去問來，全彰奧旨。直得千古萬古只如今，前佛後佛無別道，寬廓無外，大千沙界個中藏；寂寥非內，香水海浮幢剎。若能無彼無此，非色非心，直下坐斷要津，不通凡圣，則古釋迦不先，新彌勒不後。只如今人人頂門上放大寶光，壁立千仞，顯一切妙用神通，挺單提不思議力，正當恁麼時一句作麼生道？一一山河無障礙，重重樓閣應時開。
師於建炎丁未歲十一月初六日在鎮江浮玉山受劄子，召赴行朝。至十七日，朝見登對移刻，奉勑住云居。次日勑下，時兩府并禁從就雍熙寺請師陞座，只受勑文，師拈勑示眾云：九重城親宣賜，一道神光爍太虛。勝義諦中真勝義，千華叢綻芙蕖。一舉便知，多少省力；茍或未然，更請宣過。
指法座云：借雍熙寶座，提楊岐金圈，直下現成，分明薦取。還委悉麼？金剛正體露堂堂，舉足無非大道場，突立毘盧頂上，更於何處禮燈王？看看！便陞座，拈香云：虛空世界未分，超然馥郁；華藏圓融已現，特地氤氳。戒、定、慧、解脫知見所薰，百千億無量殊勝所集，爇向爐中，上祝今上皇帝圣壽萬歲，伏愿道德邁昔五帝，威靈超前百王，圣壽等南山，蘿圖齊北極，二圣早還王駕，萬國俱賀昇平，永息干戈，四民樂業。次拈香云：左仆射相公、兩府臺佐、合朝百辟、今日臨筵洪儒碩學、諸多勳貴，伏愿為霖為雨，為檝為舟，補袞乃仲山，和羹即傅說。
僧問：楊子江心停棹，天子相招；云居峰頂把關，佛祖不讓。未離王舍城時如何？
師云：坐斷天下人舌頭。
進云：不必覺城東畔，五眾已臻，文殊、善財如何分辨？
師云：一狀領過。
進云：恁麼則皇天無親，唯德是輔。
師云：更莫別商量。
進云：只如舜日重明，祖燈增照，知恩報恩又作麼生？
師云：一句了然超百億，萬年長祝圣明君。
進云：殷懃愿祝南山壽，一炷清香滿石樓。
師云：已在言前。
進云：未審祖令當行，如何流布？
師云：點。
進云：欲傳陸凱江南信，折得東風第一枝。
師云：徧界不曾藏。
僧問：明鏡當臺時如何？
師云：誰不照見？
進云：萬像歷然，了無回互。
師云：盡你神通，向什麼處去？
進云：也知和尚在許。
師云：始末一時收。
進云：只如教中道：圓悟如來無上知見。未審禪師與佛相去多少？
師云：不隔一絲毫。
進云：高高峰頂立，深深海底行。
師云：棒打石人頭，嗋論實事。僧禮拜。
師乃云：提金剛正眼，闡向上宗乘，報不報之恩，能難能之事，運臨濟金剛王寶劍，喝下全彰；用德山山形杖子，覿面分付。是則全是，見則全見，不落凡圣階梯，直下頓彰己見。既遇明眼作證，又逢圣世昌時，不敢被蓋囊藏，直下分明舉似。遂拈拄杖示眾云：豈不見僧辭歸宗，宗問：什麼處去？僧云：諸方參五味禪去。宗云：我此間只有一味禪。僧云：如何是和尚一味禪？宗便打。黃檗聞之，云：馬大師出八十四人善知識，問著一個個屙轆轆地，只有歸宗猶較些子。
師云：歸宗和尚束虛空為個杖子，向千圣頂上全提；熔瓶盤釵釧作一金，攪酥酪醍醐為一味。若不得黃檗明辨端倪，洎險勞而無功。雖然如是，有條攀條，無條攀例。今日對諸人面前分明拈出，還相委悉麼？朝擊三千暮八百，煅烹佛祖只憑伊。
復舉：黃檗和尚示眾云：汝等諸人盡是不著便底，恁麼作略，何處有今日也？還知大唐國無禪師麼？僧云：只如諸方匡徒領眾又作麼生？檗云：不道無禪，只是無師。
師云：黃檗老漢能區能別，能揀能擇，擒虎兕，定龍虵即不無，要且只明得當時事，殊不知彼一時此一時。若是山僧即不然，汝等諸人盡是英靈豪杰底，恁麼舉止，須信有奇特事。還知大宋國有禪師麼？且道禪師即今在什麼處？如今回避不及，不免露個面目去也。乃云：親蒙金口賜師名，優鉢羅華火生。圓悟如來無上見，謳歌鼓腹樂升平。