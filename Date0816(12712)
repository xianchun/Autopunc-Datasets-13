二、中根領悟二：初、分敘科義信解者，因聞喻說，以信得入悟解法要也。前法說一周，身子於之初領悟，佛於述成與記。喻說一周，四大弟子於此品領悟，佛於述成，與記。然大迦葉為上首弟子，而領悟後於身子者，此經融會二智，身子當機故，先領悟也。諸大弟子皆內秘外現，根非中下，悟無先後，為助揚法化故，次第敷陳也。
二、依文釋義五：一、聞法喜踴爾時，慧命須菩提至發希有心，歡喜踴躍。
須菩提年德高眾，故稱長老，或曰具壽，或曰慧命。戒經云：是人佛法中能得智慧命是也。合先列大迦葉，而先須菩提者，亦當機故也。須菩提解空第一，而聲聞但念偏空，於菩薩法心不喜樂，今乃舍空法，證實道，故以解空人表敘。至下說偈，即當迦葉，及授記，亦先迦葉，乃正序也。
二、敘信解情二：一、敘昔失即從座起至不復進求阿耨多羅三藐三菩提。
偏右肉袒，示降志尊法。右膝虔跪，示屈節致欽也。袒跪不唯西竺之禮，此方春秋鄭伯肉袒降楚，示為臣仆，及禱則跪罏，祭則跪奠，皆致欽也。白佛已下，敘其早耽小乘，晚聞大道之意。此總標，下自釋。
世尊往昔說法既久至心不喜樂。
說法既久，指四十年說小教時也。以疲懈故，但念小乘空法，不復求進也。空、無相、無作，即小乘三解脫門也。智者，謂依四諦以觀諸法無我、我所，名空。以空故，萬法一、異等相實不可得，名無相。知一切法無相不可得，即於三界無所愿求，不復造作三有生死之業，名無作，亦名無愿。由是離諸苦縛，而得解脫。然此特小法，不足念也。菩薩法，即大乘法也。游戲神通等，即大乘行也。彼唯樂小，沈空趣寂，故於大法大行，心不喜樂。
所以者何至不生一念好樂之心。
釋上之失，為小滯故。
我等今於佛前至無量珍寶不求自得。
三、說喻自慶二：一、喻昔失四：一、喻迷淪世尊！我等今者樂說譬喻至漸漸游行，遇向本國。
幼稚，譬顓蒙無知。舍父，譬棄背本覺。他國，譬淪滯五道。故曰至五十歲。或十、二十，譬次第而淪也。年長窮困，四方求食，譬困五道，歷四生，以自活命。漸向本國，譬因遇佛教，遂能反省，然方向之，未能至也。
其父先來求子不得至商估賈客亦甚眾多。
其父，譬覺皇也。先求不得，譬昔曾教化，後還退墮也。中止一城，譬華嚴法菩提場。其家大富，財寶諸珍，譬道場所得法，具無量功德也。倉盈法喜之食，庫溢諸法之財，僮仆所以自奉，臣佐所以治民，譬自利利他事也。象馬牛羊以譬五乘。教授滋息，廣被大千，故曰出入息利，乃遍他國。由是群生咸求法利，故曰商賈眾多。總譬出興利澤也。商以遷有資無，賈以覆藏待價。商估，猶商人也。
時貧窮子游諸聚落，經歷國邑，遂到其父所止之城。
窮子，譬困於五道，乏功德財。聚落荒淺，譬小乘權教。國邑盛麗，譬中乘漸教。其父所止，譬大乘正教。意謂在昔迷淪，因教漸引，遂入正道也。
父每念子至坦然快樂，無復憂慮。
父每念子等者，譬佛念二乘之子久淪五道，性習昏淺，未堪說大也。思惟悔恨者，悔昔之教未深，恨今之機退大也。自念老朽等者，憂其無以續佛慧命也。
世尊！爾時，窮子傭賃展轉，遇到父舍，住立門側。
為人之用，曰傭。任力取利，曰賃。城，譬乍入。舍，譬深入。謂資藉權乘，積漸深造也。然傭賃而作，徒取小利，功非己有，譬資藉權教，終無實證也。到舍而住立門側，譬雖值佛道，不能正入，猶依偏空而止，為樂小故。
遙見其父至作是念已，疾走而去。
譬二乘初聞佛果萬德種智之事，而迷小怖大也。遙見其父，譬未能親證。踞師子床者，表無畏之德也。寶幾承足者，尊萬行之本也。萬行本真，而能涉俗故。剎利居士皆悉圍繞，二乘不能涉俗矣。因萬行以成萬德故，以真珠瓔珞莊嚴其身。二乘無此莊嚴矣。
吏所以治，民所以役，僮任輕，仆任重，譬一乘法中所治、所役、輕、重纖悉之法無不備者。所謂治世語言，資生業等，皆順正法，但以不染不偏為尚，故執白拂侍左右。蓋拂能去塵，白言不染，左右表拂去空假之塵而歸中道也。寶帳，譬慈悲廣被，故言覆。華旛，譬眾善下化，故言垂。水，譬智。華，譬因。香水灑地者，以妙智凈眾生心地也。散眾名華者，以妙因嚴眾生心地也。羅列寶物，所以示其玩好，出內取與，所以隨其欲樂，譬成就大根而誘進小乘也。上皆萬德種智之事。
自窮子見父已下，即迷小怖大之事。王，謂國王，王等，謂王之族，譬法、報二身也。貧居里巷，譬二乘小道。肆力有地，譬進修有方。非得物處，譬大法難證。衣食易得，譬小果易求。或見逼迫，譬慮佛道長遠，久受勤苦。內音：納，或出或納也。
時富長者於師子座至即遣旁人，急追將還。
見子便識，譬昔緣已熟。財物有付，譬法有所授。我雖年朽，猶故貪惜，譬曠劫所修不妄與也。遣人急追，譬令菩薩為說頓法，即華嚴五位法門皆菩薩所說。
爾時，使者疾走往捉至轉更惶怖，悶絕躄地。
父命追子，實欲親之，而子驚悶絕，乃自棄也。譬二乘初聞華嚴，怯其頓說。蓋頓教以煩惱即菩提，而二乘以煩惱為冤賊，故稱怨也。頓以生死即涅盤，而二乘以生死為苦縛，故大喚。不犯而被捉，譬不求而強化。急執而強牽，譬不從而強率也。菩薩示生三界，而二乘以三界為牢獄，故云無罪被囚。菩薩出入塵勞，而二乘恐喪定果，故云此必定死。由是如聾若啞，悶然不解，故曰轉更惶怖，悶絕躄地。
父遙見之，而語使言至莫復與語。
見其驚急悶絕，令姑息之，譬舍頓開權也。冷水能蘇悶絕，譬權教能治煩惱。
所以者何至往至貧里，以求衣食。
譬知其志劣，難堪大乘，故權息之也。不云我子，未即顯實也。使者放之，譬舍頓也。隨意所趣，譬開權也。從地而起，即從迷而覺也。往至貧里，以求衣食，即依二乘貧所樂法，為入道資糧也。
爾時，長者將欲誘引其子至具陳上事。
先敘設權也。密遣二人者，使秘菩薩行者，示二乘法也。形色憔悴，即所謂隱其自在之力，倍與汝直，譬因樂小而示近果也。雇汝除糞，即所謂以貧所樂法度之。除糞，譬斷煩惱。煩惱惑業糞穢心地，二乘作諸觀以除之。菩薩煩惱、涅盤不相留礙，而云亦共汝作者，以同事攝也。具陳上事，譬順佛揚化。
爾時，窮子先取其價至以方便故，得近其子。
先取其價，譬樂小慕果，然後修因，所以四諦法中先果後因也。其父愍怪，怪其樂小棄大也。又以他日於窗牖中等，譬又多設方便，循其小見，潛施密化，使令慕大也。瘦悴塵坌，譬二乘伏斷煩惱，不得其要，翻為煩惱所擾也。左逆右順，左手執器，譬順方便道而誘之。
後復告言至勿復憂慮。
方便叱省而親厚之，使安而無怯也。當加汝價，譬自預流而進四果。盆器，譬助道等法。米面，譬資糧等法。鹽醋所以和味，使於諸法均調適中也。老弊使人，譬二乘已陳之法，如所謂已陳芻狗也。
所以者何至名之為兒。
貶已衰老，褒子心力，譬斥大褒小，權進其功。言自今如子等者，益親厚而進之也。兒，憐愛之稱。更與作字，譬改預流而進後果。上皆譬設權。
爾時，窮子雖欣此遇至於二十年中常令除糞。
正譬滯權也。謂雖欣佛化，而志尚卑劣，故且令於二乘法中斷除十使煩惱之糞也。
過是已後至然其所止，猶在本處。
窮子過二十年，久漸親父，而猶住門側，譬依二乘教斷結之後，聞方等教揚大而不謗，斥小而不疑，是謂心相體信也。進可語大，退不滯小，是謂入出無難也。猶在本處，譬未能頓入。
世尊！爾時，長者有疾至當體此意。
譬為說般若，漸引入實也。長者有疾，譬方等之後，名相未遣，人多法執之病。佛亦病之，將死而語寶藏，譬化緣將畢，故說般若為法華先導，如方語之寶藏，未即付也。般若教中，六度萬行具備，故譬倉庫盈溢。然未為圓教故，其中寶物又有多少，或取以自利，或與以利他。圣人之用心如是，宜當體法，此令轉教菩薩之譬也。大般若：告須菩提云：汝當為菩薩說般若。下文云：我等又因如來智慧，為諸菩薩開演。即轉教事。
所以者何？今我與汝，便為不異，宜加用心，無令漏失。
和同父子之情，使無疑間，而欣領寶藏也。我汝不異等，譬般若之理，一切皆如，無二無別，是入圓頓之門，故宜加用心。
爾時，窮子即受教敕至下劣之心，亦未能舍。
既領寶藏，而略不希取，譬受敕以大乘轉教，而自於此無有志愿也。下劣之心亦未能舍，譬但念空、無相、無作而已。上總喻昔失。
復經少時至先所出內，是子所知。
子志既大，父乃聚族，始定父子，全付家業也。復經少時等，譬般若之後，大機已熟，可一變而至道也。自鄙先心，譬舍小趣大。臨欲終時，命子會族，如云：如來自知涅盤時到，便集菩薩、聲聞，為說是經。則聲聞為子，菩薩為族也。聚族宣言：此是我子。即於天人眾中說，我昔曾化故，生我法中之譬也。
於某城中舍吾等者，自昔之後，汝今悉忘之譬也。蓋彼時根性未定，後還退墮，流浪五道，故曰竛竮辛苦五十余年。其本字某等者，指本名字以證父子之的也。其本字某，即云：爾時所化之眾，汝等比丘聲聞弟子是也。我名某甲，即第十六我釋迦是也。本城推覓，此間遇會，譬昔依本性闡化，至此頓門，乃適然契會也。此實我子等，結上的證。全付家業，譬授記作佛，紹法主位也。我有財物，皆是子有者，此一大事，人人本具，不從外得也。
先所出納，是子所知者，即平常運用見聞之法，非今別有也。自我求之，本始之覺，真父子，德性之用，真寶藏，生而固有，誰獨且無？奈何自失於背馳，自迷於外物，故佛慈憂慮，急使追復。倘能心相體信，斯可遇會得之，曾無難者。彼且驚愕而失已，稱怨以疑佛。設非真慈多方善誘，終則竛竮窮困於四生五道，可為長嘆矣。
世尊！是時窮子聞父此言至今此寶藏自然而至。
結喻今得也。
四、通合前喻二：一、合昔失三：一、合譬本世尊！大富長者則是如來至如來常說我等為子。
須菩提真佛子，為合譬故言似。
世尊！我等以三苦故至迷惑無知，樂著小法。
三苦者：一、苦苦，若根若境乖違逼迫，生老病死諸現苦相；二、壞苦，因樂變異，生諸憂惱，所謂樂未畢，哀又繼之，即愛別離、求不得之類；三、行苦，即念念遷謝之相，五趣蘊苦皆行苦攝。
今日世尊至汝等當有如來知見寶藏之分。
敘滯權也。云今日者，對多生言，謂多生樂小，而今猶濡滯也。於一切法妄起惑染，顛倒分別，種種戲論糞污心地，名戲論糞。一日之價，譬少果之利，所獲不多。
世尊以方便力說如來智慧至於此大乘無有志求。
說如來智慧，即般若教。
我等又因如來智慧至而我等不知真是佛子。
此以般若轉教菩薩，而自不希求也。
今我等方知至佛則為我說大乘法。
今得法華，始知般若之時已欲全付，但以樂小自迷，若我樂大，則全付久矣。
於此經中唯說一乘至然佛實以大乘教化。
觀今說一，視昔彈偏，足知佛心本以大化。
是故我等說本無心有所希求至皆已得之。
結慶今得也。佛子所應得者，一乘修證之法也。
五、重頌前義五：初、頌聞法喜踴爾時，摩訶迦葉欲重宣此義，而說偈言：我等今日，聞佛音教，歡喜踴躍，得未曾有。
佛說聲聞，當得作佛，無上寶聚，不求自得。
三、頌說喻二：一、喻昔失四：一、頌迷淪譬如童子至四方推求。
譬困五道，歷四生。
求之既疲至當如之何。
頌救迷事也。一城，譬覺場。舍宅，譬慈悲。五欲，譬法樂。家富眾寶等，譬道場所得法具無量功德。益憂念子等，譬化緣將畢，法藏未傳，憂其無續佛慧命也。
爾時窮子至遂至父舍。
從邑至國，譬緣循諸教，漸入正道也。法力未強故，或得不得，法喜未充故，饑餓羸瘦。體生瘡癬者，未能善入佛慧，而反傷本自無瘡之身也。傭賃展轉，遂至父舍，譬資藉權教，積漸深入。
爾時長者至注記券疏。
於門內施設諸事，欲引令入也。券，以出納財物。疏，以疏明事件。注而記之，譬為大根度量功德。疏明行位，而與授記，誘進小乘也。
窮子見父至何故至此。
怖法報事，非己智分。
覆自念言至欲往傭作。
懼長遠道，思取小果。
長者是時至使我至此。
譬怯華嚴頓說也。怖煩惱冤，故驚。畏生死縛，故喚。悶然不解，故云躄地。恐喪道果，故疑見殺。
長者知子至倍與汝價。
譬舍頓開權也。眇少一目，譬二乘偏見也。矬短丑陋，皆隱勝現劣事。
窮子聞之，歡喜隨來，為除糞穢，凈諸房舍。
譬樂小滯權也。房，譬六入。舍，譬五陰。
長者於牖至語令勤作。
循其小見，隱勝現劣，多方誘進。
既益汝價至若如我子。
益親厚而誘之也。既益汝價，譬增進四果。涂足油，傭人用之，使足不龜，譬護戒定助道之法。薦席，譬小乘諸定姑息之法。若一乘大定之法，則譬繒纊絪褥，非薦席比矣。
長者有智至我無此物。
心雖漸大，猶滯權也。漸令入出，喻入大出小。經二十年，喻歷二乘法。示其金銀，喻說般若也。父於門內施寶帳而引之，子處門外止草庵而不入，喻大小乘人相戾如此，是以性相相忌，禪律相非，古今不息，何當一定父子全保家業而兩忘同異者耶？上總頌昔失。
父知子心至得未曾有。
歷頌昔失，以慶今得。
四、頌通合二：一、頌合昔失二：初、頌合樂小佛亦如是至聲聞弟子。
佛亦如是者，如長者知子愚劣，未認為子也。而說我等等者，且進以小果，使成就也。
佛敕我等至亦復如是。
佛敕我等至說無上道，頌為說般若，令轉教也。諸佛子等至當得作佛，謂轉教之眾各獲大利也。一切諸佛至說斯真要，慨雖聞般若，自不希求，如彼窮子云云。皆為滯權故迷實也。此後翻牒前文，廣敘滯權之意也。
我等內滅至不生喜樂。
此牒品初自謂已得涅盤，不復求進菩提，於菩薩法心不喜樂等文。謂滯權之故，獨以內滅煩惱，取小果為足，而以凈佛土，化眾生之事為外。所以者何等，牒但念空、無相、無作之文，以釋都無欣樂之意。
我等長夜至謂是究竟。
此牒聞般若，無有志求。
我等長夜至報佛之恩。
此牒勤加精進，得至涅盤一日之價，自以為足之意。凡以迷滯，冥然莫曉，故屢稱長夜。以出三界，證小果，為已得道，為已報佛。皆迷滯也。
我等雖為至乃教大智。
此牒轉教菩薩自無志愿，而佛亦縱舍之意。明佛之縱舍，蓋欲調伏，俟其回心，乃教大智，如富長者云云。乃雙牒法喻，總結滯權也。所以重重翻牒者，二乘曠劫為樂小之心誤甚，今既造大，乃知深悔，故歷陳昔失，而反覆言之，以攄所懷。如人憤劇，必厲聲疾詬而後快。然則文似繁重，實有深意也。
我等今日至應受供養。
慶今始得真實道果，知昔所得皆非真也。所謂得道得果者，於無漏法得清凈眼是也。無漏法者，諸法實相上妙法也。清凈眼者，諸佛知見正法眼也。昔持凈戒，雖得果報，非真道果，特冥行爾，故曰：長夜持戒，始於今日，得其果報。昔修梵行，雖得小果，非真無漏，特權息爾，故曰：久修梵行，今得無漏，無上大果。夫然後乃可振揚道聲為真聲聞，乃可普受應供為真羅漢，斯皆調伏誘進之大恩也。故下頌大恩而念報。
五、念報佛恩三：初、念報不能世尊大恩至亦不能報。
以希有事，方便憐教，是謂大恩。前修空法，證小果，自謂已得報佛之恩。既不足報，此又欲窮手足、肩頂之內財，極美膳、衣寶之外財，思以長劫供養，亦不能報。何以故？內外諸財皆有為法，不與大恩相應故。
諸佛希有至隨宜而說。
諸佛希有至諸法之王，贊盛德之至也。能為下劣至隨宜而說，感慈悲之深也。以盛德之至，而曲為劣輩，忍斯本事，以徇取相凡夫，隨宜而說。所謂隱無量自在之力，乃以貧所樂法度脫眾生。是希有重德、慈悲大恩，誠不可報也。
諸佛於法至隨宜說三。
諸佛於法得最自在，贊方便之德也。知諸眾生至而為說法，贊方便之力也。隨諸眾生至隨宜說三，感方便之恩也。世尊大恩，凡本於慈悲、方便二行故，上陳諸事既不能報，終則深感之而已。