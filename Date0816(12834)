尒時，舍利子白佛言：世尊！與般若波羅蜜多相應菩薩摩訶薩，從何處沒，來生此間？從此間沒，當生何處？
佛告舍利子：與般若波羅蜜多相應菩薩摩訶薩，有從余佛土沒，來生此間；有從覩史多天沒，來生此間；有從人中沒，還生此間。舍利子！若從余佛土沒，來生此者，是菩薩摩訶薩疾與般若波羅蜜多相應。由與般若波羅蜜多相應故，轉生便得深妙法門速現在前，從此已後，與般若波羅蜜多疾得相應，在所生處，常值諸佛，供養恭敬，尊重贊嘆，能令般若波羅蜜多漸得增長。若從覩史多天沒，來生此者，是菩薩摩訶薩即為一生所系，於六波羅蜜多常不忘失，一切陀羅尼門、三摩地門皆得自在。若從人中沒，還生此者，是菩薩摩訶薩除不退轉，其根昧鈍，不能疾與般若波羅蜜多相應，一切陀羅尼門、三摩地門皆未自在。
舍利子！汝所問與般若波羅蜜多相應菩薩摩訶薩，從此間沒，當生何處者，是菩薩摩訶薩從此沒已，生余佛土，從一佛國至一佛國，在在生處，常得值遇諸佛世尊，供養恭敬，尊重贊嘆，乃至無上正等菩提。
舍利子！復有菩薩摩訶薩無方便善巧故，入初靜慮，入第二、第三、第四靜慮，亦行六種波羅蜜多。是菩薩摩訶薩得靜慮故，生長壽天，隨彼壽盡，來生人中，值遇諸佛，供養恭敬，尊重贊嘆。雖行六種波羅蜜多，而根昧鈍，不甚明利。
舍利子！復有菩薩摩訶薩入初靜慮乃至第四靜慮，亦行六種波羅蜜多。是菩薩摩訶薩無方便善巧故，舍諸靜慮而生欲界。當知是菩薩摩訶薩亦根昧鈍，不甚明利。
舍利子！復有菩薩摩訶薩入初靜慮，入第二、第三、第四靜慮；入慈無量，入悲喜舍無量；入空無邊處定，入識無邊處、無所有處、非想非非想處定；修四念住、四正斷、四神足、五根、五力、七等覺支、八圣道支；修佛十力、四無所畏、四無礙解、大慈大悲大喜大舍、十八佛不共法。是菩薩摩訶薩有方便善巧故，不隨靜慮、無量、無色勢力而生，但生有佛世界，值遇諸佛，供養恭敬，尊重贊嘆，常與般若波羅蜜多相應。當知是菩薩摩訶薩此賢劫中定得無上正等菩提。
舍利子！復有菩薩摩訶薩入初靜慮乃至第四靜慮，入慈無量乃至舍無量，入空無邊處定乃至非想非非想處定。是菩薩摩訶薩有方便善巧故，不隨靜慮、無量、無色勢力而生，還生欲界，若剎帝利大族、若婆羅門大族、若長者大族、若居士大族，為欲成熟諸有情故，不為貪染後有故生。
舍利子！復有菩薩摩訶薩入初靜慮乃至第四靜慮，入慈無量乃至舍無量，入空無邊處定乃至非想非非想處定。是菩薩摩訶薩有方便善巧故，不隨靜慮、無量、無色勢力而生，或生四大王眾天，或生三十三天，或生夜摩天，或生覩史多天，或生樂變化天，或生他化自在天，為欲成熟諸有情故，及為嚴凈諸佛土故，常值諸佛，供養恭敬，尊重贊嘆，無空過者。
舍利子！復有菩薩摩訶薩修行般若波羅蜜多，有方便善巧故，入初靜慮，於此處沒，生梵世中，作大梵王，威德熾盛，勝余梵眾多百千倍。從自天處游諸佛土，從一佛國至一佛國，其中有菩薩摩訶薩未證無上正等菩提者，勸證無上正等菩提，已證無上正等菩提未轉法輪者，請轉法輪，為欲利樂諸有情故。
舍利子！復有菩薩摩訶薩，修行般若波羅蜜多有方便善巧故，入初靜慮乃至第四靜慮，入慈無量乃至舍無量，入空無邊處定乃至非想非非想處定，修四念住乃至八圣道支，於空解脫門、無相解脫門、無愿解脫門自在現前，不隨靜慮、無量、無色勢力而生。是菩薩摩訶薩一生所系，現前承事親近供養現在如來應正等覺，於是佛所勤修梵行，從此間沒，生覩史多天，盡彼壽量，諸根無缺，具念正知，無量無數百千俱胝那庾多天眾圍繞導從，游戲神通，來生人中，證得無上正等菩提，轉妙法輪，度無量眾。
舍利子！復有菩薩摩訶薩具六神通，不生欲界，不生色界，不生無色界，游諸佛土，從一佛國至一佛國，供養恭敬，尊重贊嘆諸佛世尊，修菩薩行，至得無上正等菩提。
舍利子！復有菩薩摩訶薩具六神通，游戲自在，從一佛國至一佛國，所經佛土無有聲聞、獨覺之名，唯有一乘真凈行者。是菩薩摩訶薩於諸佛土供養恭敬，尊重贊嘆諸佛世尊，修行般若波羅蜜多，漸次增長嚴凈佛土，成熟有情。
舍利子！復有菩薩摩訶薩具六神通，游戲自在，從一佛國至一佛國，所經佛土有情壽量不可數知。是菩薩摩訶薩於諸佛土供養恭敬，尊重贊嘆諸佛世尊，修行般若波羅蜜多，漸次增長嚴凈佛土，成熟有情。
舍利子！復有菩薩摩訶薩具六神通，游諸世界，有諸世界，無三寶名。是菩薩摩訶薩往彼贊嘆佛法僧寶，令諸有情深生凈信，由斯長夜利益安樂。是菩薩摩訶薩於此命終，生有佛界，修菩薩行，至得無上正等菩提。
舍利子！復有菩薩摩訶薩從初發心，勇猛精進，得初靜慮乃至第四靜慮，得慈無量乃至舍無量，得空無邊處定乃至非想非非想處定，修四念住乃至八圣道支，修佛十力乃至一切相智。是菩薩摩訶薩不生欲界，不生色界，不生無色界，常生能益有情之處，利益安樂一切有情。
舍利子！復有菩薩摩訶薩先已修習六波羅蜜多，初發心已，便入菩薩正性離生，乃至證得不退轉地。舍利子！復有菩薩摩訶薩先已修習六波羅蜜多，初發心已，便能展轉證得無上正等菩提，轉妙法輪，度無量眾，於無余依大涅盤界而般涅盤。般涅盤後，所說正法若住一劫、若一劫余，利樂無邊諸有情類。舍利子！復有菩薩摩訶薩先已修習六波羅蜜多，初發心已，便能與般若波羅蜜多相應，與無量無數百千俱胝那庾多菩薩摩訶薩前後圍繞，游諸佛土，從一佛國至一佛國，供養恭敬，尊重贊嘆諸佛世尊，成熟有情，嚴凈佛土。
舍利子！復有菩薩摩訶薩修行般若波羅蜜多，得四靜慮、四無量、四無色定，於中游戲，先入初靜慮，從初靜慮起，入滅盡定；從滅盡定起，入第二靜慮；從第二靜慮起，入滅盡定；從滅盡定起，入第三靜慮；從第三靜慮起，入滅盡定；從滅盡定起，入第四靜慮；從第四靜慮起，入滅盡定；從滅盡定起，入空無邊處；從空無邊處起，入滅盡定；從滅盡定起，入識無邊處；從識無邊處起，入滅盡定；從滅盡定起，入無所有處；從無所有處起，入滅盡定；從滅盡定起，入非想非非想處；從非想非非想處起，入滅盡定；從滅盡定起，入初靜慮。舍利子！是菩薩摩訶薩修行般若波羅蜜多方便善巧，於諸勝定，順逆往還，次第超越，游戲自在。
舍利子！復有菩薩摩訶薩雖已得四念住、四正斷、四神足、五根、五力、七等覺支、八圣道支，已修佛十力、四無所畏、四無礙解、大慈大悲大喜大舍、十八佛不共法、一切智、道相智、一切相智，而不取預流果、若一來果、若不還果、若阿羅漢果、若獨覺菩提、若無上正等菩提。是菩薩摩訶薩修行般若波羅蜜多方便善巧故，令諸有情起四念住乃至八圣道支，使得預流果乃至阿羅漢果、獨覺菩提，或令有情修佛十力乃至一切相智，使得無上正等菩提。舍利子！此諸聲聞、獨覺果智即是菩薩摩訶薩忍。舍利子！當知是菩薩摩訶薩住不退轉地，與般若波羅蜜多相應，能為斯事。舍利子！復有菩薩摩訶薩住六波羅蜜多，凈覩史多天宮，當知是菩薩摩訶薩此賢劫中定當作佛。
舍利子！復有菩薩摩訶薩修行般若波羅蜜多，雖已得四靜慮、四無量、四無色定，已得四念住、四正斷、四神足、五根、五力、七等覺支、八圣道支，已修佛十力、四無所畏、四無礙解、大慈大悲大喜大舍、十八佛不共法、一切智、道相智、一切相智，心趣菩提，常無懈廢，而於圣諦現未通達。舍利子當知！是菩薩摩訶薩一生所系。
舍利子！復有菩薩摩訶薩修行六種波羅蜜多，游諸世界，從一佛國至一佛國，嚴凈佛土，安立有情於無上覺。舍利子！是菩薩摩訶薩要經無量無數大劫，乃證無上正等菩提。舍利子！復有菩薩摩訶薩安住六種波羅蜜多，常勤精進，饒益有情，口常不說引無義語，身意不起引無義業。舍利子！復有菩薩摩訶薩修行六種波羅蜜多，常勤精進，饒益有情，從一佛國至一佛國，斷諸有情三惡趣道。
舍利子！復有菩薩摩訶薩雖具住六波羅蜜多，常以布施波羅蜜多而為上首，勇猛修習諸菩薩行，惠諸有情一切樂具，常無懈息，須食與食，須飲與飲，須乘與乘，須衣與衣，華香、瓔珞、房舍、臥具、床榻、燈明、財谷、珍寶，隨其所須資生之物，皆悉給施。
舍利子！復有菩薩摩訶薩雖具住六波羅蜜多，常以凈戒波羅蜜多而為上首，勇猛修習諸菩薩行，具身語意殊勝律儀，勸諸有情亦令修習如是律儀，令速圓滿。舍利子！復有菩薩摩訶薩雖具住六波羅蜜多，常以安忍波羅蜜多而為上首，勇猛修習諸菩薩行，遠離一切忿恚等心，勸諸有情亦令修習如是安忍，令速圓滿。舍利子！復有菩薩摩訶薩雖具住六波羅蜜多，常以精進波羅蜜多而為上首，勇猛修習諸菩薩行，具足修行一切善法，勸諸有情亦令修習如是精進，令速圓滿。舍利子！復有菩薩摩訶薩雖具住六波羅蜜多，常以靜慮波羅蜜多而為上首，勇猛修習諸菩薩行，具修一切勝奢摩他，勸諸有情亦令修習如是勝定，令速圓滿。舍利子！復有菩薩摩訶薩雖具住六波羅蜜多，常以般若波羅蜜多而為上首，勇猛修習諸菩薩行，具修一切毗鉢舍那，勸諸有情亦令修習如是勝慧，令速圓滿。
舍利子！復有菩薩摩訶薩修行般若波羅蜜多，化身如佛，遍入地獄、傍生、鬼界、若人、若天，隨其類音，為說正法。舍利子！復有菩薩摩訶薩安住六種波羅蜜多，化身如佛，遍到十方殑伽沙等諸佛世界，為諸有情宣說正法，嚴凈佛土，於諸佛所聽聞正法，供養恭敬，尊重贊嘆，周覽十方最勝佛土微妙凈相，而便自起最極莊嚴清凈佛土，於中安處一生所系諸大菩薩，教令速證無上菩提。
舍利子！復有菩薩摩訶薩修行六種波羅蜜多，成就大士三十二相，諸根猛利，清凈端嚴，眾生見者，無不愛敬，因斯勸導，應其根欲，令漸證得三乘涅盤。如是，舍利子！菩薩摩訶薩修行般若波羅蜜多，應學清凈身語意業。舍利子！復有菩薩摩訶薩修行六種波羅蜜多，雖得諸根明利，而不自重輕他。
舍利子！復有菩薩摩訶薩從初發心，住施戒波羅蜜多，乃至未得不退轉地，於一切時不墮惡趣。舍利子！復有菩薩摩訶薩從初發心乃至未得不退轉地，常不舍離十善業道。舍利子！復有菩薩摩訶薩安住施戒波羅蜜多，作轉輪王，成就七寶，以法教化，不以非法，安立有情於十善道，亦以財寶濟諸貧乏。舍利子！復有菩薩摩訶薩安住施戒波羅蜜多，無量百千世作轉輪圣王，值遇無量百千諸佛，供養恭敬，尊重贊嘆，舍施內外，不以為難。舍利子！復有菩薩摩訶薩安住六種波羅蜜多，常為邪見盲冥有情作法照明，亦持此明常以自照，乃至無上正等菩提，此法照明，曾不舍離。是菩薩摩訶薩由是因緣，於諸佛法常得現起。是故，舍利子！諸菩薩摩訶薩修行般若波羅蜜多，於身語意三有罪業，無容暫起。
時舍利子白佛言：世尊！云何名為菩薩摩訶薩有罪身語意業？
佛言：舍利子！若菩薩摩訶薩作是念：此是身，我由此故，而起身業；此是語，我由此故，而起語業；此是意，我由此故，而起意業。舍利子！是名菩薩摩訶薩有罪身語意業。舍利子！諸菩薩摩訶薩修行般若波羅蜜多，不得身及身業，不得語及語業，不得意及意業。舍利子！若菩薩摩訶薩修行般若波羅蜜多，得身語意及身語意業者，便起慳貪心、犯戒心、忿恚心、懈怠心、散亂心、惡慧心，若起此心，不名菩薩摩訶薩。是故修行般若波羅蜜多菩薩摩訶薩，生此念者，無有是處。舍利子！諸菩薩摩訶薩修行六種波羅蜜多，能凈身語意三種麤重。
時舍利子白佛言：世尊！云何菩薩摩訶薩能凈身語意三種麤重？
佛言：舍利子！諸菩薩摩訶薩修行般若波羅蜜多，不得身及身麤重，不得語及語麤重，不得意及意麤重。舍利子！如是菩薩摩訶薩修行般若波羅蜜多，能凈身語意三種麤重。又舍利子！若菩薩摩訶薩從初發心，具受持十善業道，不起聲聞及獨覺心，常於有情起大悲心。舍利子！我亦說是菩薩摩訶薩能凈身語意三種麤重。舍利子！復有菩薩摩訶薩修行六種波羅蜜多，凈菩提道。
時舍利子白佛言：世尊！云何名為菩薩摩訶薩菩提道？
佛言：舍利子！諸菩薩摩訶薩修行般若波羅蜜多時，不得一切身語意業及三麤重，不得布施波羅蜜多，不得凈戒波羅蜜多，不得安忍波羅蜜多，不得精進波羅蜜多，不得靜慮波羅蜜多，不得般若波羅蜜多，不得聲聞乘，不得獨覺乘，不得菩薩正等覺乘。舍利子！是名菩薩摩訶薩菩提道。何以故？以菩提道於一切法皆不得故。舍利子！復有菩薩摩訶薩修行六種波羅蜜多，趣菩提道無能制者。
時舍利子白佛言：世尊！何緣菩薩摩訶薩修行六種波羅蜜多，趣菩提道無能制者？
佛言：舍利子！諸菩薩摩訶薩修行六種波羅蜜多時，不著色薀，不著受想行識薀；不著眼處，不著耳鼻舌身意處；不著色處，不著聲香味觸法處；不著眼界、色界、眼識界，不著耳界、聲界、耳識界，不著鼻界、香界、鼻識界，不著舌界、味界、舌識界，不著身界、觸界、身識界，不著意界、法界、意識界；不著苦圣諦，不著集滅道圣諦；不著無明，不著行、識、名色、六處、觸、受、愛、取、有、生、老死愁嘆苦憂惱；不著四念住，不著四正斷、四神足、五根、五力、七等覺支、八圣道支；不著布施波羅蜜多，不著凈戒、安忍、精進、靜慮、般若波羅蜜多；不著佛十力，不著四無所畏、四無礙解、大慈大悲大喜大舍、十八佛不共法、一切智、道相智、一切相智；不著預流果，不著一來、不還、阿羅漢果，不著獨覺菩提，不著一切菩薩摩訶薩行，不著諸佛無上正等菩提。舍利子！由是因緣，菩薩摩訶薩修行六種波羅蜜多增長熾盛，趣菩提道無能制者。
舍利子！復有菩薩摩訶薩安住般若波羅蜜多，速能圓滿一切智智。成勝智故，常不墜墮諸險惡趣，不受下賤人天之身，永不貧窮，所受身形，諸根具足，容顏端正，為諸天人、阿素洛等之所敬愛。
時舍利子白佛言：世尊！何等名為菩薩摩訶薩所成勝智？
佛言：舍利子！諸菩薩摩訶薩由成此智，盡見十方殑伽沙等諸佛世界一切如來應正等覺，盡聞彼佛所說正法，盡見彼會一切聲聞、菩薩僧等，亦見彼土莊嚴之相。諸菩薩摩訶薩由成此智，不起世界想，不起佛想，不起法想，不起聲聞僧想，不起菩薩僧想，不起獨覺想，不起我想，不起非我想，不起佛土莊嚴之想。諸菩薩摩訶薩由成此智，雖行布施波羅蜜多，而不得布施波羅蜜多；雖行凈戒波羅蜜多，而不得凈戒波羅蜜多；雖行安忍波羅蜜多，而不得安忍波羅蜜多；雖行精進波羅蜜多，而不得精進波羅蜜多；雖行靜慮波羅蜜多，而不得靜慮波羅蜜多；雖行般若波羅蜜多，而不得般若波羅蜜多；雖行四念住，而不得四念住；乃至雖行八圣道支，而不得八圣道支；雖行佛十力，而不得佛十力；乃至雖行一切相智，而不得一切相智。舍利子！是名菩薩摩訶薩所成勝智。諸菩薩摩訶薩由成此智，速能圓滿一切佛法，雖知一切法，而不得一切法，以自性空故。舍利子！復有菩薩摩訶薩修行般若波羅蜜多能凈五眼，所謂肉眼、天眼、慧眼、法眼、佛眼。
時舍利子白佛言：世尊！云何菩薩摩訶薩清凈肉眼？
佛言：舍利子！有菩薩摩訶薩肉眼見百踰繕那，有菩薩摩訶薩肉眼見二百踰繕那，有菩薩摩訶薩肉眼見三百踰繕那，有菩薩摩訶薩肉眼見四百、五百、六百乃至千踰繕那，有菩薩摩訶薩肉眼見一贍部洲，有菩薩摩訶薩肉眼見二大洲，有菩薩摩訶薩肉眼見三大洲，有菩薩摩訶薩肉眼見四大洲，有菩薩摩訶薩肉眼見小千世界，有菩薩摩訶薩肉眼見中千世界，有菩薩摩訶薩肉眼見三千大千世界。舍利子！是名菩薩摩訶薩清凈肉眼。
時舍利子復白佛言：世尊！云何菩薩摩訶薩清凈天眼？
佛言：舍利子！菩薩摩訶薩天眼，見一切四大王眾天天眼所見，見一切三十三天、夜摩天、覩史多天、樂變化天、他化自在天天眼所見，見一切梵眾天天眼所見，乃至見一切色究竟天天眼所見。舍利子！有菩薩摩訶薩天眼所見，一切四大王眾天乃至色究竟天天眼所不能見。舍利子！諸菩薩摩訶薩天眼，能見十方殑伽沙等世界有情死此生彼。舍利子！是名菩薩摩訶薩清凈天眼。
時舍利子復白佛言：世尊！云何菩薩摩訶薩清凈慧眼？
佛言：舍利子！菩薩摩訶薩慧眼，不見有法若有為若無為，若有漏若無漏，若世間若出世間，若有罪若無罪，若雜染若清凈，若有色若無色，若有對若無對，若過去若未來若現在，若欲界系若色界系若無色界系，若善若不善若無記，若見所斷若修所斷若非所斷，若學若無學若非學非無學，乃至一切法若自性若差別。舍利子！是菩薩摩訶薩慧眼，不見有法是可見，是可聞，是可覺，是可識。舍利子！是名菩薩摩訶薩清凈慧眼。
時舍利子復白佛言：世尊！云何菩薩摩訶薩清凈法眼？
佛言：舍利子！菩薩摩訶薩法眼，能如實知補特伽羅種種差別：此隨信行，此隨法行，此無相行；此住空，此住無相，此住無愿；此由空解脫門起五根，由五根起無間定，由無間定起解脫智見，由解脫智見永斷三結，所謂薩迦耶見、戒禁取、疑，永斷此三結故，得預流果；此由修道，薄欲貪瞋恚，得一來果；此復由上品修道，永斷欲貪瞋恚，得不還果；此復由增上品修道，永斷五順上分結，所謂色貪、無色貪、無明、慢、掉舉，永斷此五順上分結故得阿羅漢果；此由無相解脫門起五根，由五根起無間定，乃至永斷五順上分結得阿羅漢果；此由無愿解脫門起五根，由五根起無間定，乃至永斷五順上分結，得阿羅漢果；由二由三，亦復如是。舍利子！是名菩薩摩訶薩清凈法眼。復次，舍利子！菩薩摩訶薩法眼，能如實知所有集法皆是滅法，由知此故，便得五根。舍利子！是名菩薩摩訶薩清凈法眼。
復次，舍利子！菩薩摩訶薩法眼，能如實知此菩薩摩訶薩最初發心，修行布施波羅蜜多，乃至修行般若波羅蜜多，成就信根、精進根，方便善巧故，意受身增長善法。是菩薩摩訶薩或生剎帝利大族，或生婆羅門大族，或生長者大族，或生居士大族，或生四大王眾天，乃至或生他化自在天，住於彼處成就有情，隨諸有情心所愛樂，給施種種上妙樂具，嚴凈佛土，供養恭敬，尊重贊嘆諸佛世尊，不墮聲聞、獨覺等地，乃至無上正等菩提終不退轉。舍利子！是名菩薩摩訶薩清凈法眼。
復次，舍利子！菩薩摩訶薩法眼，能如實知此菩薩摩訶薩於無上正等菩提已得受記，此菩薩摩訶薩於無上正等菩提未得受記；此菩薩摩訶薩於無上正等菩提已得不退，此菩薩摩訶薩於無上正等菩提未得不退；此菩薩摩訶薩已到不退轉地，此菩薩摩訶薩未到不退轉地；此菩薩摩訶薩已圓滿神通，此菩薩摩訶薩未圓滿神通；此菩薩摩訶薩神通已圓滿故，能往十方殑伽沙等諸佛世界，供養恭敬，尊重贊嘆諸佛世尊，此菩薩摩訶薩神通未圓滿故，不能往十方殑伽沙等諸佛世界，供養恭敬，尊重贊嘆諸佛世尊；此菩薩摩訶薩已得神通，此菩薩摩訶薩未得神通；此菩薩摩訶薩已得無生法忍，此菩薩摩訶薩未得無生法忍；此菩薩摩訶薩已得勝根，此菩薩摩訶薩未得勝根；此菩薩摩訶薩已嚴凈佛土，此菩薩摩訶薩未嚴凈佛土；此菩薩摩訶薩已成熟有情，此菩薩摩訶薩未成熟有情；此菩薩摩訶薩已得大愿，此菩薩摩訶薩未得大愿；此菩薩摩訶薩已為諸佛稱譽，此菩薩摩訶薩未為諸佛稱譽；此菩薩摩訶薩已親近諸佛，此菩薩摩訶薩未親近諸佛；此菩薩摩訶薩壽命無量，此菩薩摩訶薩壽命有量；此菩薩摩訶薩得菩提時，苾芻僧無量，此菩薩摩訶薩得菩提時，苾芻僧有量；此菩薩摩訶薩得菩提時，有菩薩僧，此菩薩摩訶薩得菩提時，無菩薩僧；此菩薩摩訶薩專修利他行，此菩薩摩訶薩兼修自利行；此菩薩摩訶薩有難行苦行，此菩薩摩訶薩無難行苦行；此菩薩摩訶薩為一生所系，此菩薩摩訶薩為多生所系；此菩薩摩訶薩已住最後有，此菩薩摩訶薩未住最後有；此菩薩摩訶薩已坐妙菩提座，此菩薩摩訶薩未坐妙菩提座；此菩薩摩訶薩有魔來試，此菩薩摩訶薩無魔來試。舍利子！是名菩薩摩訶薩清凈法眼。
時舍利子復白佛言：世尊！云何菩薩摩訶薩清凈佛眼？
佛言：舍利子！菩薩摩訶薩菩提心無間，入金剛喻定，得一切相智，成就佛十力、四無所畏、四無礙解、大慈大悲大喜大舍、十八佛不共法、無障無礙解脫佛眼。菩薩摩訶薩由此佛眼，超過一切聲聞、獨覺智慧境界，無所不見，無所不聞，無所不覺，無所不識，於一切法，見一切相。舍利子！是名菩薩摩訶薩清凈佛眼。舍利子！菩薩摩訶薩證阿耨多羅三藐三菩提時，乃得如是清凈佛眼。
舍利子！若菩薩摩訶薩欲得如是清凈五眼，當勤修習六到彼岸。所以者何？此六到彼岸摠攝一切善法，謂一切聲聞善法、獨覺善法、菩薩善法、如來善法。舍利子！有問如來應正等覺：以實而言，何法能攝一切善法？佛正答言：所謂般若波羅蜜多。何以故？此般若波羅蜜多是一切善法之母，能生五波羅蜜多及五眼等諸功德故。舍利子！若菩薩摩訶薩欲得清凈五眼，當學般若波羅蜜多；若菩薩摩訶薩欲得阿耨多羅三藐三菩提，當學如是清凈五眼。舍利子！若菩薩摩訶薩能學如是清凈五眼，定得阿耨多羅三藐三菩提。
舍利子！復有菩薩摩訶薩修行般若波羅蜜多時，能引發六神通波羅蜜多，所謂神境智證通、天耳智證通、他心智證通、宿住隨念智證通、天眼智證通、漏盡智證通波羅蜜多。
時舍利子白佛言：世尊！云何菩薩摩訶薩修行般若波羅蜜多時，所引發神境智證通？
佛言：舍利子！有菩薩摩訶薩神境智證通，能起種種大神變事，所謂震動十方各如殑伽沙界大地等物，變一為多，變多為一，或隱或顯，迅速無礙，山崖壁直過如空，陵虛往來猶如飛鳥，地中出沒如出沒水，水上經行如經行地，身出煙焰如燎高原，體注眾流如銷雪嶺，日月神德威勢難當，以手擦摩，光明隱蔽，乃至凈居轉身自在，如斯神變，其數無邊。
舍利子！此菩薩摩訶薩雖有如是神境智用，而於其中不自高舉，不著神境智證通性，不著神境智證通事，不著能得如是神境智證通者，於著不著俱無所著。何以故？自性空故，自性離故，自性本來不可得故。舍利子！是菩薩摩訶薩不作是念：我今引發神境智通，為自娛樂，唯除為得一切智智。舍利子！是名菩薩摩訶薩修行般若波羅蜜多時，所引發神境智證通。
時舍利子復白佛言：世尊！云何菩薩摩訶薩修行般若波羅蜜多時，所引發天耳智證通？
佛言：舍利子！有菩薩摩訶薩天耳智證通，最勝清凈，過人天耳，能如實聞十方各如殑伽沙界情非情類種種音聲，所謂遍聞一切地獄聲、傍生聲、鬼界聲、人聲、天聲、聲聞聲、獨覺聲、菩薩聲、諸佛聲、訶毀生死聲、贊嘆涅盤聲、棄背有為聲、趣向菩提聲、厭惡有漏聲、欣樂無漏聲、稱揚三寶聲、制伏邪道聲、論議決擇聲、諷誦經典聲、勸斷惡法聲、令修善法聲、拔濟苦難聲、慶慰歡樂聲，如是等聲，若大若小，悉能遍聞，無障無礙。
舍利子！是菩薩摩訶薩雖有如是天耳作用，而於其中不自高舉，不著天耳智證通性，不著天耳智證通事，不著能得如是天耳智證通者，於著不著俱無所著。何以故？自性空故，自性離故，自性本來不可得故。舍利子！是菩薩摩訶薩不作是念：我今引發天耳智通，為自娛樂，唯除為得一切智智。舍利子！是名菩薩摩訶薩修行般若波羅蜜多時，所引發天耳智證通。
時舍利子復白佛言：世尊！云何菩薩摩訶薩修行般若波羅蜜多時，所引發他心智證通？
佛言：舍利子！有菩薩摩訶薩他心智證通，能如實知十方各如殑伽沙界他有情類心、心所法，所謂遍知他有情類，若有貪心，如實知有貪心，若離貪心，如實知離貪心；若有瞋心，如實知有瞋心，若離瞋心，如實知離瞋心；若有癡心，如實知有癡心，若離癡心，如實知離癡心；若有愛心，如實知有愛心，若離愛心，如實知離愛心；若有取心，如實知有取心，若離取心，如實知離取心；若聚心，如實知聚心，若散心，如實知散心；若小心，如實知小心，若大心，如實知大心；若舉心，如實知舉心，若下心，如實知下心；若寂靜心，如實知寂靜心，若不寂靜心，如實知不寂靜心；若掉心，如實知掉心，若不掉心，如實知不掉心；若定心，如實知定心，若不定心，如實知不定心；若解脫心，如實知解脫心，若不解脫心，如實知不解脫心；若有漏心，如實知有漏心，若無漏心，如實知無漏心；若有舋心，如實知有舋心，若無舋心，如實知無舋心；若有上心，如實知有上心，若無上心，如實知無上心。
舍利子！是菩薩摩訶薩雖有如是他心智用，而於其中不自高舉，不著他心智證通性，不著他心智證通事，不著能得如是他心智證通者，於著不著俱無所著。何以故？自性空故，自性離故，自性本來不可得故。舍利子！是菩薩摩訶薩不作是念：我今引發他心智通，為自娛樂，唯除為得一切智智。舍利子！是名菩薩摩訶薩修行般若波羅蜜多時，所引發他心智證通。