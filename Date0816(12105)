僧亮曰：此品答云何得廣大問也。廣上依經流通也。說其德，此四出其人所住。因說流通者，如來解脫，理幽事遠，恐後弘之無人，於常住因果不生信也。若不信果，則不行因，雖說無益，是故先辯流通也。大分為八段：第一、就菩薩地，配四人相。第二、顯須四依之相也。
僧宗、寶亮曰：明降魔方法也。第三、出流通經時及處所也。
智秀曰：廣四依人化功也。第四、辯四人師及弟子修因遠近也。第五、說不信四依之失，信者之德也。
僧宗曰：勸信經也。第六、明應敬重師也。第七、敘四依人之益，謂依經修行，除八種不凈，內雖犯戒，不失福田也。
僧宗曰：簡福田也。
寶亮曰：泛明福田相也。第八、會宗明人，能知法人，即是法不違昔說也。
佛復告迦葉：善男子至為世間依，安樂人天。
僧亮曰：末世通法，非聲聞之位而以配菩薩者，但以聲聞法服出家，其身正故配之，菩薩樹自正之義也。雖晦跡俗流，而清白無染，量同羅漢也。此下八段之第一，配顯四人相也。依聲聞所斷見諦及欲界思惟，以配菩薩斷三界煩惱，始終作二人也。依聲聞為三界思惟，以配菩薩所斷者，習始終作二人，合為四人。
僧宗曰：護正法者，不使邪侵毀也；建立者，令法不墜也；憶念者，存而不忘也。
智秀曰：此第一段中有三章，此第一，總舉數嘆德也。
何等為四？有人出世具煩惱性是名第一。
僧宗曰：聲聞位中，始於內凡夫，終阿羅漢也。菩薩位中，始於住前，終期十地，取少分相似，相擬配也。此從四意止，至世第一法，擬住前三十心，并是折伏道，未得真無漏也。
寶亮曰：始得假名法空，伏見諦重執也。
智秀曰：此下第二章，列數置位也。依斷結經云，得眾生空，至第七品，心已上信首五根立，未入真無漏，如聲聞人，始於暖法，終世第一法。
僧宗曰：聲聞以見諦為麤，思惟為細；菩薩以三界為麤，習氣為細。今六位終心，斷三界結盡，如須陀洹斷見諦盡也。七住始侵習氣，如斯陀含侵思惟結也。
寶亮曰：從初地訖六地，若一毫惑未盡已來，如須陀洹斷見諦惑盡，斯陀含斷欲界思惟六品結盡，證果行向。但使欲界一毫惑未盡，猶名斯陀含，以未離欲界故也。
僧宗曰：欲界惑盡，侵上二界思惟，不還下界受生，明八地以上，斷三界外，若麤若細，不復還三界受生。而七地不爾，容有身在欲界，成七地者，終不得，仍進八地不逐之，名則不顯也。論此義勢，應通十地，但為贊嘆十地，以配第四人故也。
寶亮曰：六地滿足，後更進，所斷訖乎。九地斷色心塵，麤障已盡，不復受三界生，故取類第三果人。
僧宗曰：經言十地菩薩，當知如佛。其有象王，視觀形容似佛。是故前問云實非阿羅漢，量與羅漢等也。事乃應喻，聲聞、羅漢既位鄰於佛，以其智用明勝形儀，量與佛羅漢等也。
寶亮曰：羅漢斷三界結盡，而習氣未除，以類十地菩薩，斷色心麤障乃盡，而色心集起之源未斷，以為類也。
智秀曰：羅漢是四果之極，十地是萬行之極，義是同也。
是四種人出現於世至為世間依，安樂人天。
智秀曰：此下第三章，廣顯德位也。
云何名為具煩惱性至是名凡夫，非第八人。
僧宗曰：向合則為四，開則為八，是為聲聞之與菩薩，各有其向，則成八也。猶如第十六心，結成初果，十五心已來為近向，五方便為遠向。今菩薩以六地為果，五地以還為近向，三十心為遠向。羅漢以三界盡為果，無礙道以還為向，中聞果向，以意唯擬，是則第八名同，高下為異也。恐人謬解故，復簡之言，是住前地之名字。第一、從未得假名法空，隣四念處人，名乾慧地；第二、從得四念處以上，至世第一法，信根立者，名之性地；第三、從登苦忍心以去，至未得須陀洹果以來，名八忍地；第四、斷見諦盡，名為見地；第五、得斯陀含果，名為薄地；第六、得阿那含果，名離欲地；第七、羅漢果，名已辨地；第八、辟支佛地；第九、菩薩地；第十、佛地。從上來作第一數，至八忍地，是圣人位；今言非此第八人，是性地凡夫，為初依也。所以須作此料簡者，昔小乘教中十地，有因果兩別，從性地至八忍地皆是須陀洹向；今大乘十地無因果異，而以性地作初依時，恐人猶作昔意，謂須陀洹向盡，是初依人，欲指性地，故簡出八忍地也。
第八人者，不名凡夫，名為菩薩，不名為佛。
法瑤曰：八人之名，名復濫佛。從佛下數至此地，為第八；從此地上數至佛，復是第八。今以菩薩名之，居然非佛第八也。
第二人者，名須陀洹至名為菩薩，已得受記。
僧亮曰：菩薩有三位：初地得無漏，是心位也；八地無漏，是身位也；第十地，是法王位也。明此第二依，未得八地以上二位也。
法瑤曰：制十地為三住處。三住處者，六地已還，未出三界，穢國一住處；七地是二國中間，非凈非穢，為一住處；八地已上，相心都盡，名為凈國，為一住處。言此第二人，未得七地以上住處故也。
僧宗曰：所以復須簡名者，圣位有三，而此人是四中之第二，恐濫圣位之第二，故須簡也。第三人者，圣之第二，即是四中之第三也。
寶亮曰：就第二依人，向上數第三為第二，而第四為第三，雖復未得此位，而已得受記，登圣無漏也。
第三人者，名阿那含至是則名為第三人也。
僧宗曰：客塵者，以三界外惑為舊，三界內惑為客，以根本為義也。如前品說燈燼，譬後明不還義也。
第四人者，名阿羅漢至名人中勝，為歸依處。
慧朗曰：略舉三德，釋羅漢也。斷諸煩惱，釋殺賊也。逮得己利，釋應供也。所作已辦，不生誹謗。
僧亮曰：此下辨初依人具煩惱性者之因也。經言初地菩薩供養微塵諸佛，豈當止八沙便具十地？但說初依功德如此，余三人不復待言也。性地、解地有三種慧，謂聞、思、修也。是有漏功德各有三品，熙連河沙得下下聞慧，第八河得上上修慧，是為九品。有漏慧滿，過是得無漏，入初地也。未來護法之人供養八河沙，始能宣說，恐有退者，以此勸之也。
僧宗曰：此中出兩家之因，從熙連訖二河，是聽者之因也；從三河至八河，是說者之因。
善男子！若有眾生於一河至不能為人分別廣說。
智秀曰：聞慧中品也。前供養熙連河沙，得下品聞慧，唯能不生誹謗，今云愛樂是典也。
善男子！若有眾生於二河至亦復不能為人廣說。
智秀曰：上品聞慧滿也。加以正解信樂，受持讀誦，未能為人廣說也。
若有眾生於三河沙至雖為他說，未解深義。
寶亮曰：此是思慧下品者也。此人假名法空，將立未立，故悉屬弟子數也。云未解深義者，未識人根也。前聞慧三人并是念處人也。
若有眾生於四河沙至雖復演說，亦不具足。
僧宗曰：今初依人，具十六分解者，此是分野說耳。文意似不論登住。何者？惡世流通，在人為難，而凡夫具惑，遂能傳化，此事可奇；若是登住，不足為難，亦不假問，且具縛之人雖欲宣通，不必惡世。今言宣通之德，惡世彌盛也。所以初一至八，而後復四，如此增減者，亦有意也。夫造次求理，其功則難，故得一分；及其得理，則先&#;易乘，故進八分；既入幽微，神功難故，損之至四也。損四之二，其義亦爾。最後應一而復二者，合束前因之力，將滿以企厲，故復至二也。經文既無正顯處，是故師說往往不同也。
寶亮曰：就初人上品，三十心滿，懷抱所解，分為十六分也。所以參差不調者，凡夫習惑，用有麤細，既中間遇惡友，起一段重惑，心用不均，解何容等，執相難除，故初解一分；習虛不已，藉前解為資，所以頓悟七分。然微相難治，勝解難生，是則交固之執難遣，瞥爾有存則易忘，故勝解難得。
若有眾生於五河沙至十六分中八分之義。
智秀曰：所以初一乃至八者，其分外解，何應有無量？但既不入可依之限，故不錄也。今舉其可名得不退者，言一分也。
若有眾生於六河沙至十六分中十二分義。
智秀曰：理既漸深，精解難得，所以先多而後少也。
若有眾生於七河沙至十六分中十四分義。
智秀曰：差池漸積，義同上也。
若有眾生於八河沙至必能護持無上正法。
智秀曰：習解稍積，於一分野之功，始得具足，成初依也。
善男子！有惡比丘聞我涅盤至誹謗拒逆是大乘經。
僧亮曰：第五、辨信不信相。明信四依者得，不信者失。此先明不信者相也。
僧宗曰：勸信之意，以聞經之緣，其力不淺，豈得不生深信耶？
寶亮曰：此下有七重：第一、明涅盤後，有不信者之過；第二、明信者必能滅惡；第三、廣顯謗法之殃；第四、出敬信經者現報；第五、明謗法之罪，於涅盤經而悔，其過必滅，亦可成前第二信法人也；第六、始出家譬，為信法人作喻也；第七、明本無好意而學大乘者，或有見他得利養故讀，或貪名譽故看。雖爾，但眾生神明，後自覺知經力之深。此即第一重。
善男子！汝今應當如是憶持至所作惡業皆悉除滅。
僧亮曰：顯信者之相也。
寶亮曰：第二、明信經人必能滅惡也。
若有不信是經典者至不能得至人天善處。
寶亮曰：第三、明不信者現報。
若復有人能信如是至聞其所說，悉皆敬信。
寶亮曰：第四、明信者現報也。
若我聲聞弟子之中至廣宣如是大乘經典。
寶亮曰：上說信者之德，是聲聞人，樂行獨善，故偏勸也。
善男子！譬如霧露，勢雖欲住至悉能除滅一切惡業。
僧亮曰：善有二報：一者、滅惡；二者、成善。此說滅惡，次說成善也。
寶亮曰：第五、為向者謗經人作喻，明謗法之罪。若於大涅盤經而懺悔者，其過必滅，亦可成前第二信人，以除惡故也。
復次，善男子！譬如有人至則已墮於十住數中。
僧亮曰：明生善也。所以言墮十住數者，十住亦不退，此人亦不退故也。下云：一經於耳，生生不失正見。
寶亮曰：第六、為向得者為喻也。以必墮十地數故也。
或有眾生是佛弟子至如是四人為世間依。
寶亮曰：向為發軫深信人，譬今第七。此明發家無好意而學大乘者也，或見他人得利養故，或貪名譽，故讀經典。雖然，眾生既非木石，後亦自當覺知經力，而得近道。
敬遺記僧宗曰：向所說因遠，恐人心自絕，故復引之，莫問真偽，但能標心，自有深益也。