余頑愚拙疏，無所可用，獨於世味淡薄，人我相輕，若可學佛者，以故自幼喜從僧游，間遇本色道人，雖未言而意已親，殆若磁石鐵之冥契，有不可致詰者，否則雖日相從，邈如也。
今天童長老覺公，則所謂未言而意已親者，始余被罪南遷，泊舟廬山之下，與師一再邂逅耳。而相與之意，便如故人。去歲罷相東來，師過余於四明，余復訪之於山中，語累日益歡。嘗謂師曰：學佛者，期於了生死，誠可謂一大事矣！士大夫間，乃有酣飫聲色，馳騁勢利，而口舌瀾翻，說佛說祖，自以為有得；甚者，至以為譚笑之資，此何理也？余之有意於此事，而不敢自欺。他時真實處辦得少許，方敢拈出，求師別識也。師深肯此言，且教余以辦道之方，余信受焉。會師之徒以師語錄序為請，余既不敢自欺，其敢措辭乎？姑記與師相從大略，以塞其請云。
