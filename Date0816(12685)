廣釋善星斷善根義出善星未斷善根之前，壞欲界結，獲得四禪事釋斷善根，佛性不斷義釋佛性如虛空，非三世攝僧亮曰：夫為行同有違、不違，前，辨不違，此品論違也。何者？前品所說，雖有佛性，要修善以成之。此品所說，雖有佛性，而斷善者塞之，故知俱論性，而有違、不違之異也。
法瑤曰：前品廣說佛性不一，或因或果，非因非果，或因或緣，或善非善，或言心是，或言心非，或言離陰，或不如是，眾說雖非一途，而佛性一也。是則不可偏執一法為是，而余法非也。迦葉今引四十九年不定之說，偏執者，皆失佛意。謂執往既失，執今豈得耶？若有偏執上所說者，皆不得佛意也。經有明文，下至煩惱諸結眾生，五陰善法，皆是佛性；又說性非內非外，亦內亦外，非有非無，亦有亦無。又就闡提，或善根人，四句互明佛性，復引河七人不離佛性水；又言如是七人若善不善，若方便道，若解脫道，若因若果，悉是佛性。經文如此，豈可以一法偏執乎？若不尋結始末所論，佛性各舉一邊以為決定，但以果為佛性者，恐失其知旨矣。
前品明生死河中有七人，明不但佛性力故，自得菩提，不修道耶？今明涅盤河中有七種人，闡提人聞涅盤經，然後誹謗不信，斷善根耳。然涅盤聲先冥以遠益，謂入涅盤河中，況余六人耶？今明七人雖異，而皆不離佛性水中，雖復兩品同明，而所論碩異也。
僧宗曰：上第三十四問安樂性，向師子吼發斯論，而所顯之旨猶有未了，今還成本問也。前明闡提雖斷善根，猶有佛性，今因善星，廣釋闡提斷善之方，及還生之由，明所斷者，是起作之善故，則正因之義存也。釋還生之由，所以緣因之理足也。亦以因果相望，則中道詳矣。二圣相成，俱顯妙旨，但辨理周悉，未必文廣也。大分品有六：第一、明斷善根；第二、辨還生；第三、明中道；第四、顯修道；第五、勸；第六、嘆佛也。
寶亮曰：師子吼、迦葉但論佛性，其大旨為異者，師子吼就次第從理為談，迦葉就違背邊為論也。師子吼所說，直論從因至果，附理信心，不言先斷善根，後更生之義也。迦葉所說，亦言從因次修，然其行未立，還斷信心，成一闡提，後厭情還發，能生於善，更進趣取佛，正以此為異。是則師子吼雖明斷善，未辨還生，今迦葉所論，明斷善之後，更生之義也。大分為九門：第一、明斷善根相；第二、釋所以斷善，良由眾生根性不定也；第三、辨諍論，由根性異，故感教各別，致令互執，乖於中道也；第四、廣明執著，起邪見之過，正以根性不定，不體佛教，各隨所執，誹謗失旨也；第五、明後從悉自拔得還生善根也；第六、明同得常果；第七、釋異生死以三漏為因，故感報無常，佛果以真解為資，遣漏盡而體常；第八、嘆經；第九、嘆佛也。
道慧私記曰：師子吼所問，雙樹間事；迦葉所問，從得道已來事。料敘師子吼所釋，善星比丘是不可治人也。
僧宗曰：就明斷善根中自有六翻：第一、明如來慈非不平等，正以善星不受，非如來失；第二、廣列過失之事也；第三、明斷三世善也；第四、明如來具知根力，能知轉下，作中等也；第五、廣明諍論，釋由物情不達教下之旨，致生深罪也；第六、明所以斷善根，廣起邪見也。
智秀曰：第一段中六別：第一、論斷善根；第二、明根不定；第三、明諍論；第四、明執著；第五、明邪見也。
僧亮曰：此下舉三事證非不可治也。令先明有深重，故云何不救也。
寶亮曰：此下第一難，何不先為善星說法也？
出家之後，受持、讀誦、分別解說十二部經僧亮曰：次明其有信，非都無也。
僧亮曰：次明善星不無念等善根也。
云何如來記說善星至地獄劫住不可治人。
僧亮曰：略結難也。
如來何故不先為其演說正法，後為菩薩？
僧亮曰：治病在於始起可治之時，不先治之，要有漏時，非等慈也。
如來世尊若不能救至有大慈愍、有大方便。
僧亮曰：若可治而不治，是無慈也。
寶亮曰：第二、責無慈悲；第三、喻無方便也。
佛言：善男子！譬如父母至當先教誰知世間事。
僧亮曰：先答父慈等也。雖復教有先後，而不違慈義，以譬佛慈等無偏也。
寶亮曰：此下先答第二難也。我久知其當斷善根，故於爾許年中接引說法，為後世作益也。
迦葉菩薩白佛言：世尊至為慈念故，次復教之。
僧亮曰：人以知見為樂，父慈雖等，然有能速成者，應先教也。
善男子！如來亦爾至為生後世諸善種子。
僧亮曰：合譬之意，意在不偏，必有利益。廣弘一燈之化者，應先教也。
善男子！如三種田至第三喻一闡提。
僧亮曰：義如上釋。
善男子！如大師子殺香象時至演說法時，功用無二。
僧亮曰：終用一方便力耳。上明雖復先後，而慈用實等，今明三時方便，常盡其力也。
寶亮曰：答第三難也。明佛非無大方便，但於善星，方便不顯耳。如彼師子，於二狩之間，雖等其力，菟則不設也。
善男子！我於一時住王舍城至而彼都無信受之心。
僧亮曰：凡舉三事，此第一緣起也。薄拘羅是惡鬼之名，夫化之所被，以信為本，而闡提斷信，釋所以不受化也。
僧宗曰：此下第二，廣說斷善之過也。
寶亮曰：此下正明善星斷善根之相，兼證釋向第二、第三答也。佛雖有大慈方便，而善星凈信，意難出故，無所益也。
善男子！我於一時在迦尸國至而彼絕無信受之心。
僧亮曰：第二緣起。
寶亮曰：既以不信為心，亦遮人為信故，心死蟲置佛跡上，使耳目之徒生異想也。
善男子！我於一時與善星至而彼絕無信受之心。
僧亮曰：第三緣起也。雖復同列不信，而此一事偏論反舌，罔沒尊圣，彌見其心矣。所以二問苦得者，欲知即事，與佛語相應已不也。而苦得既已，身驗所以反根，善星因而誡之也。
寶亮曰：圣化無方，應物非一。彼既心懷妒，云何可救也？
善男子！善星比丘雖復讀誦至而我真實謂無因果。
僧亮曰：此明無慧也。若善由解生，則不可斷；不從解生，遇邪則斷。昔雖誦讀，不由解生，亦不可救，答第二難也。善知相法者，知有二種，現知、相知也。言佛非現知、非一切知也。
僧宗曰：雖受十二部經，不解旨故，所以退謗，乃至斷善根，況不受持，云何救耶？
善男子！汝若不信至生身陷入墮阿鼻地獄。
僧亮曰：虛言無效，不如驗實也。陷地獄者，慈不積無以滅身，罪熟報至，所以陷也。
善男子！善星比丘雖入佛法至羅剎大鬼之所殺害。
僧亮曰：佛說三乘因果，而善星竟不獲一，以無信故，所以無所得也。放逸故，惡知識故者，放逸即內患，惡友即外緣，備此二惡，終斷善根。雖入大海無獲者，無信慧之人，雖入法海，亦無所獲。自戮而死者，譬放逸。惡鬼所殺者，譬惡友也。
僧宗曰：記彼必入地獄，一往如似不慈而是大慈也。何以爾耶？若不記者，則長人邪信也。
善男子！是故如來以憐愍故至以惡邪故，不舍惡見。
僧亮曰：答第三難也。雖以憐愍為說，以其放逸，終不可改也。
善男子！我從昔來見是善星至斯下之人地獄劫住。
僧亮曰：答第四難也。若內有微善，可方便外授者，斯人可度也。若內無微善，雖外方便，亦無如之何也。
寶亮曰：答第一難也。善星若有微毫善者，豈容記其是地獄劫住不可治人耶？由是其一闡提故耳。
善男子！譬如有人沒清廁中至是故不得拔其地獄。
僧亮曰：手撓之譬大方便，頭發譬微善也。
寶亮曰：雖有未來之善，而現在重惡，無以資發，故二世皆伏斷也。
迦葉菩薩言：世尊！如來何故記彼當墮阿鼻地獄？
僧亮曰：善星見佛生瞋，即入地獄，佛住似如不慈，欲請以釋故，致此問也。
善男子！善星比丘多有眷屬至乃至無有毛發許。
僧亮曰：答意，若不往不記者，外則長人眾惡，內則久受重罪，是以先記必入地獄。及今往彼，果陷無間，豈是無慈，乃所以滅其惡因也？真實無二者，以人聞佛言故，不信善星之語，則不增外惡，令其受罪少也。
善男子！我久知是善星比丘至是名如來第五解力。
僧亮曰：不出外故，不生人罪也。第五、解力者，謂十力中性力也。
世尊！一闡提輩以何因緣無有善法？
僧亮曰：上說現在，無有信慧，名斷善根，未明五根及未來善，故發問也。
僧宗曰：此下第三，明斷二世善也。
智秀曰：此下第二段，顯斷善根義也。六翻明義，此第一，求斷善根之相。
善男子！一闡提輩斷善根故至殺一闡提無有殺罪。
僧亮曰：殺生以害故罪，闡提無善，但得惡心之罪，無殺罪也。
世尊！一闡提者，終無善法，是故名為一闡提耶？
僧亮曰：將欲諮問未來善義，故先明此定，謂闡提善根，終意不起耶？
智秀曰：第二翻，舉終竟以定佛也。
佛言：如是！如是！
僧亮曰：終竟之義乃有近遠，一生乃至一劫欲開其論端，故且答如是也。
世尊！一切眾生有三種善至斷諸善法名一闡提耶。
僧亮曰：舉三世為義，取未來應生，即今未生，所以不可斷也。終竟之旨，未即可見。
智秀曰：第三翻，責未來之法未起，則不可斷，不應以斷善故成闡提。
善男子！斷有二種至是故我言斷諸善根。
僧亮曰：滅而不續，名之斷也。性斷、障斷者，心有三種：善、不善、無記。若如常人起不善、無記心時，雖無善心，直是心不并緣，故善心不續，是謂性斷。以其現在無邪見故，不名障斷。闡提現有重邪見障，使未來之不生於現在，是名具二斷也。
法瑤曰：益前有無之問也。以現在無故，得言斷善根；未來有故，得言悉有佛性也。
善男子！譬如有人沒清廁中至是故名為不可救濟。
僧亮曰：譬意為顯障斷，非究竟斷也。未來之善雖有起力，交為現在邪見所障，不得起故，不能濟苦也。
以佛性因緣，則可得救至一闡提輩亦復如是。
僧亮曰：謂正因性也。斷緣因善根，非斷正因也。由正因力故，久善還生。非三世者，釋不斷義也。正因是相續常，常故無去來也。如敗子者，既以不善、無記為正因，二法力弱，現在世中必不生善，以敗子為譬也。
世尊！一闡提輩不斷佛性至云何說言斷一切善。
僧亮曰：乘上正因不斷之辭，以為問也。正因之力，必感佛果，果善因善，二俱不斷，故知非闡提也。
智秀曰：第四翻，承上不斷性之旨，仍以為難也。佛性是善，闡提不能斷，云何成闡提也？
善男子！若諸眾生現在世中至則不得名一闡提也。
僧亮曰：佛性是善，若現有佛性，則非闡提，明正因是種子性義，不以為緣因性也。
如世間中眾生我性至當見故，故言眾生悉有佛性。
僧亮曰：以世我為譬，以證現無之義也。以當見故者，上言眾生現在，無有常名，悉有苦故，以當見為有，非現有也。
以是義故，十住菩薩具足莊嚴，乃得少見。
僧亮曰：上云當見為有，此說見之時也。以少見名因，全見名果，因名為得，果是所得。今以得為佛性者，因中說果也。
迦葉菩薩言：世尊！佛性者常至如其生者，非是善乎。
僧亮曰：上云：佛性是常，無有三世。又云：佛性未來當見。此前後相食，則常義未顯，故以空徵上土。
僧亮曰：進者，從明入明也。
舍人身已，得三惡身至如十方界所有地土。
僧亮曰：明退者從明入冥，從冥入冥也。
善男子！護持禁戒，精勤不懈至如十方界所有地土。
僧亮曰：上總說一切眾生，此別舉出家人及信涅盤經為異耳。
善男子！如來善知眾生如是至是故稱佛具知根力。
僧亮曰：結上旨也。