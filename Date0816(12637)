復次，頌言：
即薪而無火。
釋曰：遣一性故。
異薪亦無火。
釋曰：薪火二法遣異性故。
火中亦無薪，薪中亦無火。
釋曰：總遣異性故。此中薪火二法，一性、異性俱不可見，如瓶非木，又如水中蓮花，異性不成故。是故勝義諦中，薪火二法非相因有，而彼二法畢竟空故。
復次，頌言：
如說薪火法，能所取亦然。
釋曰：一性、異性互相因待次第不成。
復次，頌言：
余諸法皆同。
釋曰：彼能取、所取，非作者、作業一性可著，亦非異性所取，離亦不生。若異性所取，即互不到，不到即不燒，不燒即不滅，不滅即是常。若法常住，彼即互相因待不成，若成不成二法，相因畢竟無體。若人計火從余方來，有其能取及所取者，此義不成。故下頌言：
及彼瓶衣等。
釋曰：彼瓶、衣等因果二法，同生、不同生，能相、所相，彼等所成，如非泥團即是其瓶。彼瓶果法有作用故，亦非異瓶別有果法作用所成，非彼二法互相因待，若成不成相因無體。此如是故，余處隨應所說亦然。若勝義諦中，無一異性，是故不應取著。
如有頌言：
非受非不受，異復云何有？
如能取所取，諸所說亦然。
復次，頌言：
若人執有我，諸法有實性，
各各差別說，彼不解佛法。
復有人言：勝義諦中亦有生死。何以故？如佛所言：生死長遠，眾生愚迷，不知正法，我欲令彼如理修行，得盡生死，乃作是言，汝諸苾芻，應如是學。以此證知，勝義諦中有其生死。
論者言：如佛所說，皆是方便世俗施設，非勝義諦，亦非不有生死而說，長時有法可盡。彼生死者，眾生所受，若如理修行，即能盡彼生死有性。此中先說薪火二法能取所取彼等次第，此非道理。
復次，頌言：
大牟尼所說，生死無先際。
釋曰：此義云何？所言生死者，即是無際，無際即無始。今此義者，無最上、無先際，故言無際；又非有彼先際，故名無際。故下頌言：
今此如是說，無先亦無後。
釋曰：先後義無體，無自性故，如兔角等，應如是見。由如是故，中亦不可得說，非不有故，如兔角等。
復次，頌言：
若無有先後，中復云何有？
釋曰：生死無自性，彼云何有？故下頌言：
是故此中無，先後共次第。
釋曰：此中應問：如所表示，無先後共，即次第不生，而何有眾生受生老死？又云何修行？盡生死有性，此即不成。故頌答言：
若使先有生，後有老死者，
不老死有生。
釋曰：若不離老死而有生者，應不離老而有死邪？故下頌言：
後老死非理。
釋曰：若或異法有所成者，譬如牛馬，異體應可同生。云何生不有死？又何不死有生？若生老死先有體者，即彼本來有其生死。
復次，頌言：
若使後有生，先有老死者，
彼所有老死，無生即無因。
釋曰：無因即無所依，無依即無生，無生即無相續有性。
復次，頌言：
無此生老死，亦無有先後，
老死亦復然，亦應與生共。
釋曰：此義云何？若言生時有其死者，以彼生滅二法無同時性，又復無因二俱不生，彼無性故。若或同生，又生老死無相待因性。
復次，頌言：
若不生即無，先後共次第，
云何戲論言，有生老死合？
釋曰：勝義諦中戲論不生故。
復次，頌言：
若諸法因果，能相及所相，
所受及受者，真實義如是。
釋曰：能知所知等一切法，先、後、共次第皆不和合。若先有果，後有其因，果即無因，此即因有相違。若先有因，後無果者，即因果不和合。若因果二法同時有者，如是決定彼因果性亦復無體，若已生、若未生，二法相因，俱無體故，能相所相所說亦然。
復次，頌言：
非但說生死，先際不可得，
諸法亦復然，先際不可得。
復有人言：勝義諦中，有彼諸蘊，苦所成性。如佛所言：略說五取蘊，由苦所得故。
論者言：此等所說，皆世俗諦，非勝義諦。何以故？此苦果故。此苦果者，多種分別。
復次，頌言：
自作及佗作，共作無因作。
釋曰：有一類人，欲令此苦各別系屬，故下頌言：
彼等於諸果，所作非道理。
復次，頌言：
苦若自作者，即不從緣成。
釋曰：若自作者，而彼諸法皆自體所成，非同生性故。若離自體，即無對待因性，亦非同生可有。故下頌言：
以有此蘊故，有未來五蘊。
釋曰：緣所成故，此中若法緣所成性，即無自作，此遣法自相，又復亦非佗作道理。
復次，頌言：
若有此五蘊，與未來蘊異，
於此彼蘊中，應有佗作苦。
釋曰：今此五蘊與未來五蘊諸有所作，非此二法互有佗性。何以故？滅與未生二無性故，此中亦非苦能作苦，自作佗作，云何可成？
復次，頌言：
若人自作苦，離苦何有人？
云何自作中，離人而有苦？
釋曰：若復離蘊無所施設，彼復云何有苦可作？
復次，頌言：
若苦佗人成，授與此人者，
佗亦名自作，離苦何有苦？
釋曰：此非離苦而復有苦，苦無異故。
復次，頌言：
若佗人作苦，離佗何有苦？
亦非有作已，佗能授於此。
復次，頌言：
自作若不成，復何有佗作？
若佗人作苦，即亦名自作。
釋曰：或有人言：若人自作苦，即非佗所成，應有佗作邪？對此異意，故下頌言：
苦不名自作，亦非佗人作，
是故所作中，離苦人無體。
釋曰：今此如是，非有所作，亦非有苦。若以彼苦自作苦者，即自所作，道理相違。是故此說以無有人，何有佗作？彼無性故。若復佗無自體，是中云何佗能作苦？若人自體不生，即無所有，佗體不生，即無佗作，是故無有佗能作苦。若或自佗二法共作苦者，亦非道理。
復次，頌言：
若有自佗作，即有共作苦，
今無自佗共，無因亦非理。
如有頌言：
佗相若自作，佗相此無因，
此若有自因，何有無因作？
釋曰：勝義諦中，苦無體故。
復次，頌言：
非但說於苦，四種俱不有。
釋曰：此復云何？色等亦然，故下頌言：
外諸法皆同，四種俱不有。
釋曰：色非自體作故，彼能作所作，若有若無，皆非所作，若有能作，即所作無體，無即非能作。云何無中計有我作？此即著於能作，亦非佗法，成已復成色法作用，是中亦非佗性可成。今此所說，若從緣生，彼即無有異法可得，亦非自佗緣法不生，又一切法非無因故，由是勝義諦中，色等諸法體不可得。
前品所說破色等蘊，此即亦有對治相違。何以故？如佛所言：諸苾芻！汝等應當如實了知色是無常，乃至識法亦是無常。以此文證有色等蘊。
論者言：此世俗諦增上所說，非勝義諦。故有頌言：
若彼虛妄法，是世俗有為，
無妄涅盤法，即是勝義諦。
釋曰：此虛妄者，是邪智境界，愚人不實，於虛誑法無分位中，計色有性。
復次，頌言：
彼虛妄法者，諸行妄取故。
釋曰：此即無所得相違，故下頌言：
即彼虛妄法，是中何所取？
釋曰：無所有故，譬如兔角。虛妄之法而不和合，是故虛妄法者，雖有所說，皆是虛妄，故佛世尊廣為開示，普盡一切若根若隨煩惱，所知二障等法，皆悉是空，使令除斷，即彼空性離二邊故，此中所說諸虛妄法，決定皆是世俗諦有，若虛妄法於勝義諦中，如乾闥婆城。又或虛妄法者，雖復所說，是中亦非妄法可有，故佛世尊諸有所說，悉無相違，若言諸法不有，即是證成自性空義，遣妄執故。
復次，頌言：
諸法無自性，見有異性故。
釋曰：若見有法變異之性，彼即無我，無我即無常，無常即不有。如是所說，是為虛妄。此法如是，故下頌言：
無性法亦無，一切法空故。
釋曰：雖說諸法皆空，即彼諸法猶如空花，亦非有彼無自性法，又或無所成故。
復次，頌言：
若法無自性，法云何有異？
釋曰：若法有異，自性亦異，若彼諸法無自性者，即不和合。是故若見諸法各各自性有別異者，云何不說此為虛妄？故下頌言：
若法有自性，亦復何有異？
釋曰：若其無者，即無法可有異性和合，計有性者，即墮過失，此復云何？
復次，頌言：
若諸法即異，無異法可有。
現住法若異，後變異不成。
釋曰：若後異者，譬如老作老相，此即自比量相違。
或有人言：若不離自體，有法可異者，乳應即成酪。若尒，即有因一向過失。
復次，頌言：
若法即有異，乳應即成酪。
釋曰：亦非離彼滋味氣勢報體等法，乳即成酪，以緣性故；又復亦非異乳有酪，此即於第二時有一向過失。故下頌言：
若或異於乳，云何得成酪？
釋曰：亦非異乳有酪可得，此即不墮一向過失，是故無有異法可見，有即虛妄。何以故？自性空故。勝義諦中亦無少分不空之法，對待空法，而有所成。
復次，頌言：
若有不空法，即應有空法。
無少不空法，何得有其空？
釋曰：因不成故，此中非有空法可說。今此如是證成世尊所說空義，如其所說，此復云何？故下頌言：
遣有故說空，令出離諸見。
若或見有空，諸佛所不化。
釋曰：此即遣諸空執，諸佛世尊所說無疑，何況有異。若欲有其空者，此乃於法自性有所取著，此中亦非有性可取，應當舍離。若或於空有所取者，此即邊執，彼有執者，無異方便，應知此等，佛所不化。