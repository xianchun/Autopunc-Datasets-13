禪師名契嵩，字仲靈，自號潛子，生藤州鐔津李氏。七歲，母鍾施以事東山沙門某，十三得度受具，十九游方。
學者宗之。嵩作原教論十余萬言，明儒釋之道一貫，以抗其說，讀之者畏服。
未幾，復游衡岳，罷歸，著禪宗定祖圖、傳法正宗記。其志蓋憫道法陵遲，博考經典，以佛後摩訶迦葉獨得大法眼藏，為初祖，推之下至于達磨多羅為二十八祖，密相付囑，不立文字，謂之教外別傳。書成，游京師，知開封府龍圖王公素奏之，仁宗皇帝覽之加，應密學蔡公襄所請也。東坡曰：吾入吳，尚及見嵩，其為人常瞋。蓋嵩以瞋為佛事云。
贊曰：是身聚沬耳，特苦業，所持寔本一念。首楞嚴曰：由汝念慮，使汝色身，身非念倫，汝身何因隨念所使？然但名為融通妄想。念常清凈，正信堅固，則名善根功德之力。嵩生而多聞，好辯而常瞋，死而火之，目、舌、耳毫為不壞，非正信堅固功德力乎？余嘗論人之精誠不可見，及其化也，多雨舍利。譬如太平無象，而烝枯朽為菌芝，嵩其尤著聞者，聰公可謂有子矣。
禪師名贊元，字萬宗，婺州義烏人，雙林傅大士之遠孫也。三歲出家，七歲為大僧。性重遲，閑靖寡言，視之如鄙樸人。然於傳記無所不窺，吐為詞語，多絕塵之韻，特罕作耳。
年十五，游方至石霜，謁慈明禪師，助舂破薪，泯泯混十年。慈明移南岳，又與俱，及歿，葬骨石於石霜，植種八年乃去。兄事蔣山心禪師，心歿，以元繼其席。
舒王初丁太夫人憂，讀經山中，與元游如昆弟。問祖師意旨，元不答，王益扣之，元曰：公般若有障三，有近道之質一，更一兩生來恐純熟。
王曰：愿聞其說。
元曰：公受氣剛大，世緣深，以剛大氣，遭深世緣，必以身任天下之重，懷經濟之志，用舍不能必，則心未平，以未平之心，持經世之志，何時能一念萬年哉！又多怒，而學問尚理，於道為所知愚，此其三也。特視名利如脫發，甘澹泊如頭陀，此為近道，且當以教乘滋茂之可也。王再拜受教。
自熙寧之初，王入對，遂大用。至真拜，貴震天下，無月無耗，元未嘗發視，客來無貴賤，寒溫外，無別語，即斂目如入定，客即去。嘗饌僧，俄報火廚庫，且及潮音堂，眾吐飯蒼黃，蟻窘蜂鬧，而元啜啖自若，高視屋梁，食畢無所問。又嘗出郭，有狂人入寺，手刃一僧即自殺，尸相枕，左右走報，交武于道，自白下門，群從而歸。元過尸處，未嘗視，登寢堂危坐，職事者側立，冀元有以處之，而斂目如平日，於是稍稍隱去，卒不問。
王弟平甫豪縱，於人物慎許可，見元即悚然加敬，問佛法大意，元復有難色，平甫固請為說。元曰：佛祖無所異于人，所以異者，能自護心念耳。岑樓之木必有本，本於毫末；滔天之水必有原，原於濫觴。清凈心中，無故動念，危乎岌哉，甚於岑樓；浩然橫肆，甚于滔天，其可動耶？佛祖更相付授，必丁寧之，曰：善自護持！
平甫曰：佛法止于此乎？
元曰：至美不華，至言不煩，夫華與煩，去道遠甚，而流俗以之。申公論治世之法，猶謂為治者不至多言，顧力行如何耳，況出世間法乎？
元豐之初，王罷政府，舟至石頭，夜造山拜墳，士大夫車騎填山谷，王入寺已二鼓，元出迎，一揖而退。王坐東偏，從官賓客滿坐，王環視，問元所在，侍者對曰：已寢久矣。王笑之。
王結屋定林，往來山中。又十年，稍覺煩動即造元，相向默坐終日而去。有詩贈之，其略曰：不與物違真道廣，每隨緣起自禪深，舌根已凈誰能壞？足跡如空我得尋。人以為實錄。
云佑之初，曰：吾欲還東吳。促辦嚴，俄化，王哭之慟。塔於蔣陵之東，平甫狀其行，碑山中。
贊曰：舒王嘗手題其像曰：賢哉人也！行厲而容寂，知言而能默，譽榮弗喜，辱毀弗戚，弗矜弗克，人自稱德。有緇有白，來自南北，弗順弗逆，弗抗弗抑，弗觀汝華，唯食己實，孰其嗣之？我有遺則。予讀此詞，知其為本色住山人也。
禪師名曇穎，生錢塘丘氏。年十三，依龍興寺為大僧，神情秀特，於書無所不觀，為詞章，多出塵語。十八、九游京師，時歐陽文忠公在場屋，穎識之，游相樂也。
初謁大陽明安禪師，問：洞上特設偏正君臣，意明何事？
明安曰：父母未生時事。
又問：如何體會？
明安曰：夜半正明，天曉不露。穎惘然棄去。
至石門，謁聰禪師，理明安之語，曰：師意如何？
聰曰：大陽不道不是，但口門窄，滿口說未盡，老僧即不與麼。
穎曰：如何是父母未生事？
聰曰：糞墼子。
又問：如何是夜半正明，天曉不露？
聰曰：牡丹叢下睡貓兒。
穎愈疑駭，日扣之，竟無得，益自奮曰：吾要以死究之，不解終不出山。
聰一日見普請，問曰：今日運薪乎？
穎曰：然，運薪。
聰曰：云門嘗問：人般柴？柴般人？如何會？穎不能對。
聰因植杖石坐，笑曰：此事如人學書點畫，可傚者工，否者拙。何故如此？未忘法耳。如有法執，故自為斷續。當筆忘手，手忘心，乃可也。
穎於是默契其旨，良久，曰：如石頭曰：執事元是迷，契理亦非悟。既曰契理，何謂非悟？
聰曰：汝以此句為藥語？為病語？
穎曰：是藥語。
聰呵曰：汝乃以病為藥，又可哉？
穎曰：事如函得蓋，理如箭直鋒，妙寧有加者，而猶以為病，茲寔未諭。
聰曰：借其妙至，是亦止明理事而已。祖師意旨，智識所不能到，矧事理能盡乎？故世尊曰：理障礙正知見，事障能續生死。
穎恍如夢覺，曰：如何受用？
聰曰：語不離窠臼，安能出蓋纏？
穎嘆曰：才涉唇吻，便落意思，皆是死門，終非活路。即日辭去。
過京師，寓止駙馬都尉李端愿之園，日夕問道，一時公卿多就見，聞其議論，隨機開悟。
李公問曰：人死，識歸何所？
答曰：未知生，焉知死？
李公曰：生則端愿已知。
曰：生從何來？
李公擬議，穎揕其胸曰：秪在這，思量個什麼？
對曰：會也。只知貪程，不覺蹉路。
穎拓開曰：百年一夢。
又問：地獄畢竟是有是無？
答曰：諸佛向無中說有，眼見空華；太尉就有中覓無，手摣水月。堪笑眼前見牢獄不避，心外見天堂欲生。殊不知欣怖在心，善惡成境，太尉但了自心，自然無惑。
進曰：心如何了？
答曰：善惡多莫思量。
又問：不思量後，心歸何所？
穎曰：且請太尉游雪竇，又移住金山龍游寺。嘉佑四年除夕，遣侍者持書別揚州刁景純學士，曰：明旦當行，不暇相見，厚自愛。
景純開書大驚，曰：當奈何！復書決別而已。
中夜，候吏報揚州馳書，船將及岸，穎欣然遣撾鼓陞座，出世本末，謝裨贊叢林者，勸修勿怠，曰：吾化，當以賢監寺次補。下座。讀景純書畢，大眾擁步上方丈。穎跏趺，揮令各遠立，良久乃化，五年元日也，閱世七十有二，坐五十有三夏。
穎英氣壓諸方，薦福懷禪師誦十玄談，至祖意，穎曰：當曰十圣未明此旨，特以聲律不協故耳，三賢十圣序不如是。
懷曰：宗門無許事。
穎熟視，以手畫按作十字曰：汝識此字乎？汝以謂甑箅耳？懷無能言。
穎拂衣去曰：我要與汝鬭死生，吾不敵汝也。
贊曰：東坡曰：佛法浸遠，真偽相半。寓言指法，大率相似。至于二乘禪定、外道神通，非我肉眼所能勘驗。然臨死生禍福之際，不容偽矣。吾視穎之謝世，無以異人，適城市之易，然真大丈夫也哉！