舉：世尊一日見文殊在門外立，乃云：文殊！文殊！何不入門來？文殊云：我不見一法在門外，何以教我入門？
代云：啟予者多。
舉：世尊因外道問：昨日說何法？云：說定法。又問：今日說何法？云：說不定法。外道云：昨日說定，今日何說不定？世尊云：昨日定，今日不定。
代外道相顧而去。
舉：世尊臨入涅盤，文殊請再轉法輪，世尊咄云：吾四十九年住世，未曾說一字，汝請再轉法輪，是吾曾轉法輪耶？
代文殊云：世尊末後殷勤。
舉：梁武帝請傅大士講經，士才陞座，以尺拊案一下便下座。帝愕然，志公乃問：陛下還會麼？帝云：不會。志公云：大士講經竟。
代武帝云：實為罕聞。
舉：忠國師因肅宗皇帝問：師在曹溪得何法？師云：陛下還見空中一片云麼？帝云：見。師云：丁釘著？懸掛著？
代云：曹溪何在？
舉：忠國師問南泉：甚處來？泉云：江西。師云：還將得馬大師真來否？泉云：只者是。師云：背後底聾？泉休去。
代南泉以腳一抹便行。
舉：忠國師因麻谷到，乃振錫一下，卓然而立，師云：汝既如是，何用見吾？谷又授既死狐兔悲，天下叢林鬧聒聒。我來不敢重步行，森嚴匝匝清風生。三拜無言出門去，煙笛一聲牛背橫。
藤深蔓短塔累累，以眼名龍恐是伊。放下泥盤叉手笑，阿師曾誤矮闍梨。
牧牧純來歲月多，至今殼漏未消磨。莫嫌截斷蘇溪水，尚有禪喦掛綠蘿。
道樹將摧皇佑間，力扶危處幾多難。因思今日安然者，忍數空庭竹幾竿。
說文字禪，籠絡虛空。罵古塔主，不明要旨。褒貶抑揚，流行坎止。棲鳳喦高插杳冥，落花啼鳥誰相委？
庵主。非風幡競辨，印宗親鬀老盧，宣去周羅，繼此高躅。
做處縝密，且非割截而成。轉手付來，暗合寶鏡三昧。二子頂受，是真克家。
揚下手中鍬子，從教田地荒蕪；托起無底鉢盂，直取上方香積。眾既飽德，高臥云林，丙丁童子暗催煎，個里要尋條活路。非活路，霜空月墮猿啼處。
文質彬彬，特行獨立。一大藏教，詮注不及。火就燥，水就濕。瞥爾轉頭來，野外春風急。
碣斗禪和，行履各別，腳高腳低，東瞥西瞥，轉處自然活鱍鱍。碣上座，興難遏，欵欵出門，靈山路滑。
萬里見靈山，震威遭一喝，生死牢關，一交打徹。火冷云寒桂子香，腳頭到處乾坤闊。
過了也，鏗然有聲。彩鳳自然翔集，何須九變而成？收拾歸何處？數峰云外青。
牧得純，難拘束，拽脫鼻繩，東觸西觸。倒拈蘆管逆風吹，雨過湖山春草綠。
有來由，無本據，腳瘦草鞋寬，巉巉鋒骨露。本禪人，何處去？寶所在近，更進一步。
住則不寺，寺則不住，鐵壁銀山，丹霄獨步。野猿啼處月三更，人在雁峰看瀑布。
丘壑靈襟，紫芝眉宇，抹過死生關，點頭還自許。出門堤柳正依依，黃鶯枝上分明語。
無矯偽，多質直，豎百橫千，對本收息。質知庫！日暮也，收取鑰匙。
衲僧歸元處，三尺火把子，無明性燥，觱栗鉢喇，無出乎此。禋上座久貧乍富，看看！得入手去也。擲下火把，大眾不要眼熱。
道無所據，山深水寒。一念未興，死門路活。要知兩處收功，識取丙丁童子。丙丁童子諾！擲下火把，好好服事著。
天巧神工不日成，萬年勳業建端平。行行闊步青霄外，回首方知是化城。大眾還知麼？昔日舟橫斷岸，常懷病涉之憂；旅逆窮途，每發未歸之嘆。是以邦侯垂濟川之手，居士奮截流之機，從險處筑起根基，就虛空故成世界，月籠煙樹，依稀方廣勝游；日落江城，髣髴洛陽佳處。說甚連山貫海，望越通吳，南來北往等是到家，者里那邊無非活路。且最初一步如何履踐？以手打一圓相，腳頭自此乾坤闊，愿力還同劫石堅。