師在長蘆受請，拈疏示眾云：言語道斷，文字性空。到這里可謂鯨吞海水盡，露出珊瑚枝，諸人還會麼？其或未然，更煩知音底人為我說破。
宣疏罷，師於長蘆和尚手中接得法衣，捧起呈示云：西竺頭陀長年相待，東山行者半夜傳通，恰至大庾嶺頭，盡力提持不起。而今長蘆堂上，兩手分付將來，諸人還會個中消息麼？一氣連枝同盛事，光風無影樹頭春。遂指法座云：朕兆未興，會要借功明位；影響才露，還須借位明功。諸人還相委悉麼？跨足已超凡圣表，通身不滯有無功。便就座。
僧問：數行公命，猶煩彩鳳銜來；一片閑心，忽被清風引動。只如祖意高提，如何剖露？
師云：風行草偃，水到渠成。
進云：洪音一震驚天地，四海禪人盡得聞。
師云：謝子證明。
進云：此猶是應時及節因緣，只如寂然不動，智已周於十方，廓爾無私，道已行於樂國，又作麼生？
師云：知音不在頻頻舉。
僧問：三際泯跡而真假頓空，悲智才興而法輪便轉。只如敲唱門中，如何得不落今時去？
師云：不答你這話。
進云：恁麼則玉馬雪行歸半夜，混然渾不露纖機。
師云：更須知有轉身一路始得。
進云：金雞啼處三更月，玉鳳棲時午夜云。
師云：直須恁麼。師乃云：名不得，象不得，從來清凈，不受染污，本自圓成，不勞修證。銷融萬有，堂堂穩馭真乘；和合眾緣，處處顯揚茲事。諸仁者！今日山河大地、草木叢林與覺上座同時成道，一音說法，還相證明麼？良久，云：相逢會有知音知，何必清風動天地？
陳謝罷，復舉：僧問曹山：佛未出世時如何？山云：曹山不如。僧云：出世後如何？山云：不如曹山。
師云：佛與曹山，一出一沒，可謂拈頭作尾，拈尾作頭，子細看來，是佗曹山終是不出世。覺上座今日不是顛敗家風，且要荷檐底事。敢問諸人：且道別有甚麼長處？良久，云：白牛飲盡無源水，天曉乘風過玉關。久立眾慈，伏惟珍重！
當日晚小參，示眾云：護明降跡，破家散宅；達磨傳心，攙行奪市。我衲僧家本分事，元無一絲頭欠少，無一絲頭分外，從本已來，靈明廓徹，豈假人磨礱？豈假人處分？真是內無系蟻之絲，外無聚蠅之糝。還端的麼？其或未然，不免指注去也。易外家風未兆時，三更黑馬上烏雞，而今撥轉機輪也，剎剎塵塵更是誰？
陳謝罷，復舉：僧問龍牙：蟾蜍無返照之光，玉兔無伴月之意時如何？牙云：堯舜之君，猶有化在。
師云：好諸禪德！龍牙老子善解逢場作戲，混俗和光，覺上座今日也恁麼去也。還相委悉麼？天共白云曉，水和明月秋。久立，珍重！
次日，辭眾，陞座云：同聲相應，同氣相求，同風千里，不隔絲頭，脫盡情塵消息在，蘆花江上，月明秋乍遠。眾慈，伏惟珍重！
入寺，上堂云：古人道：盡十方世界是個解脫門，把手拽不入。今日覺上座意要普請諸人入門，六，玉兔挨開碧海門。
復舉：僧問趙州：狗子還有佛性也無？州云：有。僧云：為甚撞入者個皮袋？州云：為佗知而故犯。又僧問：狗子還有佛性也無？州云：無。僧云：一切眾生皆有佛性，為甚狗子卻無？州云：為佗有業識在。
師云：趙州道有，趙州道無，狗子佛性，天下分疏。面赤不如語直，心真莫怪言麤，七百甲子老禪伯，驢糞逢人換眼珠。
小參云：好兄弟！一亘清虛衲子家，十方三世個生涯，光明照夜髑髏眼，消息含春枯木花。曉色依依云冉冉，天容淡淡月斜斜，母陀羅臂通身是，今日逢場便攃沙。諸人還甘得麼？若是大丈夫漢剞底人，紹乃祖家風，入諸佛閫域，不肯將荒艸埋頭，葛藤絆足，直下磊磊落落，孤迥迥，峭巍巍，赤灑灑，露躶躶地去。不見道：動即影現，覺即塵生。到者，如經蠱毒之鄉，水也不得沾佗一滴。若也傍佗門戶，受佗教詔，入佗行市，坐佗床榻，堪作甚麼？碧潭似鏡，不臥蒼龍；青天無云，難藏老兔。石女舞袖，木人搖頭。繡靴轉側玉堂寒，金鞭回指朱門曉，從此花生錦上。
佛現世間，開方便門，示真實相，不免將無作有，破二成三，於凈潔田地上攃土攃沙，就報化門戶頭不即不離。先賢古圣來傳語底人，後學初機還薦得也未？若欲疾相應，早成辨，把從前知見參學得底，商量得底，傳授得底，一時打疊卻凈辨去。莫將一絲頭來作鬬釘，作安排，便見不相似。但知識自本來頭，入彼變化境，自然一切處作得主，把得住，也無一乘可馭，也無萬行可修，也無三界可出，也無萬法可了。儞若道出三界，則便壞三界；儞若道在三界，則便礙三界。儞若待了萬法，則萬法紛然；儞若待轉萬法，則萬法擾儞。
到此直須不出不在，不壞不礙，不轉不了，不紛不擾，便見獨露底身，便是灑落底漢，不妨聲色里睡眠，聲色里坐臥。絕諸對待，常光現前；開發覺華，超脫情境。始信元不修持，不曾染污，無量劫中，本來具足，圓陀陀地，曾無一毫頭許欠少，曾無一毫頭許盈余。覺上坐恁麼說話，皆是剩語，如無孔鐵鎚，上下楔相似。諸人儞道既是知，為甚不改？還會麼？相逢不飲空歸去，明月清風也笑人。
復舉：僧問風穴：浩浩塵中，如何辨主？穴云：無目山人能揣骨，鬧市相逢執手驚。
師云：諸仁者！心心不觸，處處相逢。只此間是文殊家風，只者個是普賢身相，不動步游彌勒樓閣，不反聞入觀音普門。覺上座只知當局者迷，不顧傍觀者哂，更通個消息去也。乃豎起拂子云：三世諸佛、歷代祖師、天下老和尚、風穴老漢，儞者一隊禪和子鼻孔總被覺上座拂子穿卻，還覺麼？座中亦有江南客，休向人前唱鷓鴣。以拂子擊禪床一下，下座。
小參云：釋迦出世，屈己徇人；達磨西來，壓良為賤。衣傳迦葉，似是而非；法付神光，將無作有。只為祖禰不了，致令殃及兒孫。從此五葉一花，諸方分照，或全提正按，大用大機；或借位明功，借功明位。棒頭取證，喝下承當，拈一莖艸作丈六金身，於受用中現千手眼，或轉身異類中行，攃手向那邊去，大都機器不一，乃見方便茲多，路布羅天，葛藤滿地。設使萬里無寸艸，凈地卻迷人，長空絕點埃，青天須吃棒。更乃著腳威音路上，橫身興化門頭，步步不觸物，心心無處所，子細點撿將來，盡是功勳邊事。不見古人道：諸佛不出世，四十九年說；祖師不西來，少林有妙訣。若人識祖佛，當處即超越。兄弟！且道作麼生是佛祖未生前當處超越底句？還會麼？臂長衫袖短，腳瘦草鞋寬。