示眾，舉：洞山云：五臺山上云蒸飯，佛殿階前狗尿天，幡竿頭上煎子，三個猢猻夜簸錢。老僧即不然，三面貍奴腳踏月，兩頭白牯手拏烟，戴冠碧兔立庭柏，脫殼烏龜飛上天。老僧葛藤盡被汝諸人覷破了也，洞山老人甚是奇特。雖然如是，只行得三步四步，且不過七跳八跳。且道誵訛在甚麼處？老僧今日不惜眉毛，一時布施。良久，曰：丁寧損君德，無言真有功，任從滄海變，終不為君通。
師臥病，院主問：和尚近日尊候如何？
師曰：粥飯頭不得氣力。良久，曰：會麼？
曰：不會。
師曰：老鼠尾上帶研椎。
數人新到，禮拜，師曰：總是浙師。
僧曰：猢猻向火。
師曰：聝跳作麼？
僧曰：今日得見和尚。
師曰：伏惟尚饗！僧無語，師便打。
師在慈明會，一日，提螺螄一籃遶院行，云：賣螺螄。令眾下語，皆不契。有一老宿揭簾見，以目顧視師，放身便臥，師放籃子便行。
僧問：奔流度刃，疾焰過風，未審姜山門下還許借借也無？
師曰：天寒日短夜更長。
曰：錦帳繡鴛鴦，行人難得見。
師曰：髑髏面氣沖天。
僧召：和尚！
師曰：雞頭鳳尾。
曰：諸方泥洗，姜山畫將來。
師曰：姜山今日為客，且望闍黎善傳。雖然如是，不得放過。乃拍禪床一下。
師住興教，有雪竇化主省宗出問：諸佛未出世，人人鼻孔撩天。出世後，為甚麼杳無消息？
師曰：雞足峰前風悄然。
宗曰：未在，更道。
師曰：大雪滿長安。
宗曰：誰人知此意？令我憶南泉。拂袖歸眾，更不禮拜。
師曰：新興教今日失利。便歸方丈。
令人請宗至，師曰：適來錯祗對一轉語，人天眾前何不禮拜，蓋覆卻？
宗曰：大丈夫膝下有黃金，爭肯禮拜無眼長老？
師曰：我別有語在。
宗乃理前語，至未在，更道處，師曰：我有三十棒，寄與打雪竇。宗禮拜。
師始見弄師子，發明心要，往見龍華，蒙印可，遂旋里。合彩為師子皮，時被之，因號端師子。
丞相章惇慕其道，躬請開法，吳山化風盛播。開堂日，僧宣疏，至七軸之蓮經未誦，一聲之漁父先聞，師止之，遂登座，拈香祝圣罷，引聲吟曰：本是瀟湘一釣客，自西自東自南北。大眾雜然稱善。師顧笑曰：諦觀法王法，法王法如是。便下座。
一日，章丞相留飯，師瞋，說偈曰：
章惇章惇，請我看墳。
我卻吃素，汝卻吃葷。
惇為大笑。
又因惇請供，賺下餛飩。師偈曰：
腥餛飩，素餛飩，滿碗盛來渾圇吞。
垃圾打從灘上過，龍宮海藏自分明。
惇赴召，別師，師曰：且為愛護佛法。
惇曰：不興不廢，愛護佛法也。
師令侍者取糖與相公送路，吃糖次，師問：甜麼？
惇曰：甜。
師曰：甜便住。惇一笑遂起。
師到華亭，眾請上堂：靈山獅子，云間哮吼，佛法無可商量，不如打個筋斗。便下座。
問：羚羊未掛角時如何？
師曰：怕。
曰：既是善知識，因何卻怕？
師曰：山僧不曾見恁麼差異畜生。
師抵鄣南，見上方超和尚。有一尼來參，師曰：待來日五更三點入來。師侵早紅粉搽面而坐，尼入見，驚而遂悟。
師謁投子於海會，乃問：佛祖言教如家茶飯，離此之外，別有為人處也無？
子曰：汝道寰中天子敕，還假堯舜禹湯也無？
師方擬進語，子以拂子摵師口曰：汝發意來，早有三十棒也。師即開悟，再拜便行。
子曰：且來，闍黎！師不顧。
子曰：汝到不疑之地耶？師以手掩耳。
後作典座，子曰：廚務勾當不易。
師曰：不敢。
子曰：煮粥耶？蒸飯耶？
師曰：人工淘米著火，行者煮粥蒸飯。
子曰：汝作甚麼？
師曰：和尚慈悲，放他閑去。
一日，侍投子游菜園，子度拄杖與師，師接得便隨行，子曰：理合恁麼。
師曰：與和尚提鞋挈杖也不為分外。
子曰：有同行在。
師曰：那一人不受教。子休去。
至晚，問師：早來說話未盡。
師曰：請和尚舉。
子曰：卯生日，戌生月。師即點燈來。
子曰：汝上來下去，總不徒然。
師曰：在和尚左右，理合如此。
子曰：奴兒婢子，誰家屋無？
師曰：和尚年尊，缺他不可。
子曰：得恁麼殷懃。
師曰：報恩有分。
示眾，略曰：夫出家者，為厭塵勞，求脫生死，休心息念，斷絕攀緣，遇聲遇色，如石上栽花；見利見名，如眼中著屑。無始以來，此等不是不曾經歷，何須苦苦貪戀？如今不歇，更待何時能盡？今時更有何事？若得心中無事，佛祖猶是冤家，一切世事自然冷淡，方始那邊相應。你不見隱山至死不肯見人；趙州至死不肯告人；匾擔拾橡栗為食；大梅以荷葉為衣；紙衣道者祗披紙；玄泰上座祗著布；石霜置枯木堂與人坐臥，祗要死了你心；投子使人辦米同煮共餐，要得省取你事。且從上諸圣有如此榜樣，若無長處，如何甘得？諸仁者！若也於斯體究的不虧人，若也不肯承當，向後深恐費力。山僧今日向諸人說，家門已是不著便，豈可更去陞堂入室，拈槌豎拂，張眉努目，東棒西喝，如癇病發相似？不見達摩西來，少室山下面壁九年，二祖至於立雪斷臂，可謂受盡艱辛。然而達摩不曾措一辭，二祖不曾問著一句。喚達摩作不為人，得麼？喚二祖作不求師，得麼？
師見僧看經，乃問：看甚麼經？僧無語。
乃示頌曰：
看經不識經，徒勞損眼睛。
欲得不損眼，分明識取經。
神宗最重師，嘗召對，師翛然自如，無所加損。出都日，王公貴人送者，車騎相屬。師誨之曰：歲月不可把玩，老病不與人期，惟勤修勿怠，是真相為。聞者莫不感動。
上堂，召眾曰：江山繞檻，宛如水墨屏風；殿閣凌空，麗若神仙洞府。森羅萬象，海印交參，一道神光，更無遮障。諸人還會麼？良久，曰：寥寥天地間，獨立望何極？參。
上堂：城喧繁，空山寂靜。然雖如此，動靜一如，死生不二，四時輪轉，物理湛然。夏不去而秋自來，風不涼而人自爽，今也古也，不改絲毫，誰少誰多？身無二用。諸禪德！既無二用，為甚麼龍女現十八變？君不見弄潮須是弄潮人。珍重！
上堂：風雨蕭騷，塞汝耳根；落葉交加，塞汝眼根；香臭叢雜，塞汝鼻根；冷熱甘甜，塞汝舌根；衣綿溫冷，塞汝身根；顛倒妄想，塞汝意根。諸禪德！直饒汝飜得轉，也是平地骨堆。參。
上堂，舉柏樹子話，師曰：趙州庭柏，說與禪客，黑漆屏風，松欏亮隔。
開堂，垂語曰：選佛塲開，人天普會，莫有久歷覺塲，罷參禪客？出來相見。時有僧出。
師曰：作家！作家！
僧曰：莫著忙。
師曰：元來不是作家。
僧提起坐具曰：看看！摩竭陀國親行此令。
師曰：祗今作麼生？僧禮拜。
師曰：龍頭蛇尾。
師習圓覺、華嚴，妙入精義，而頗疑禪宗，聞懷禪師法席之盛，徑往參謁，懷問：座主講何經？
師曰：華嚴。
曰：華嚴以何為宗？
師曰：法界為宗。
曰：法界以何為宗？
師曰：以心為宗。
曰：心以何為宗？師無對。
懷曰：毫厘有差，天地懸隔，汝當自看，必有發明。
後聞僧舉：白兆參報慈：情未生時如何？慈曰：隔。師忽大悟。
住真州長蘆，眾千人，有全椒長老至，登座，眾目笑之，無出問者。師出拜趨問：如何是法秀自己？
椒笑曰：秀鐵面乃不識自己乎？
師曰：當局者迷。一眾服其荷法心。
長蘆福長老道眼不明，常將所得施利舟載往上江齋僧。師聞之，往驗其虛實。適至，見福上堂云：入荒田不揀，可煞顢頇；信手拈來草，猶較些子。便下座。
師大驚曰：說禪如此，誰道不會？乃謂諸方生滅也，遂躬造方丈禮謁，具說前事，仍請益提唱之語，福為依文解義。
師曰：若如此，諸方不漫道你不會禪。福不肯。
師曰：請打鐘集眾，有法秀上座在此與和尚理會。福休去。
李伯時善畫馬，師呵曰：汝士大夫以畫名，矧又畫馬期人夸妙。妙入馬腹中，亦足懼也。伯時遂絕筆。師勸畫觀音贖過。
黃魯直工艷詞，師亦詆呵之。魯直笑曰：又當置我馬腹耶？
師曰：汝以艷語動天下人淫心，不止馬腹，正恐生泥犂耳。黃竦然悔謝，遂勵精求道。
公歷參諸名宿，晚從天衣游，衣每引老龐機語，令參究深造。後奉祠太山，一日，雞初鳴，睹日如盤涌，忽大悟，乃別老龐偈曰：
男大須婚，女大須嫁。
討甚閑工夫，更說無生話。
書寄衣，衣稱善。
會芙蓉楷禪師，公曰：與師相別幾年？
蓉曰：七年。
公曰：學道來？參禪來？
蓉曰：不打這鼓笛。
公曰：恁麼則空游山水，百無所能也。
蓉曰：別來未久，善能高鑒。公大笑。
公有辭世偈曰：
無一可戀，無一可舍。
太虛空中，之乎者也。
將錯就錯，西方極樂。
上堂：片月浸寒潭，微云滿空碧，若於達道人，好個真消息。還有達道人麼？微云穿過你髑髏，片月觸著你鼻孔。珍重！
居士吳敦夫自謂多見知識，心地明凈，偶閱鄧隱峰傳，見其倒卓化去，而衣亦順身不褪，忽疑之曰：彼化之異故莫測，而衣亦順之，何也？
以問師，師曰：汝今衣順垂於地，復疑之乎？
曰：無所疑也。
師笑曰：此既無疑，則彼倒化衣亦順體，何疑之有哉？敦夫言下開解。
師過法昌遇禪師，遇問曰：承聞和尚造草堂，已畢工否？
師曰：已畢工。
曰：幾工？
師曰：止用數百工。
遇恚曰：大好草堂！
師拊掌笑曰：且要天下人疑著。
師於南公圓寂之日作偈曰：
昔人去時是今日，今日依前人不來。
今既不來昔不往，白云流水空徘徊。
誰云秤尺平？直中還有曲；
誰云物理齊？種麻還得粟。
可憐馳逐天下人，六六元來三十六。
師坐夏大溈，聞舉：僧問云門：佛法如水中月，是否？門曰：清波無透路。師乃領解。
往見黃龍，不契，卻曰：我有好處，這老漢不識我。
遂往香城見順和尚，順問：甚處來？
師曰：黃龍來。
曰：黃龍近日有何言句？
師曰：黃龍近日州府委請黃檗長老，龍垂語云：鐘樓上念贊，床腳下種菜，有人下得語契便往。住持勝上座云：猛虎當路坐。龍遂令去住黃檗。
順不覺云：勝上座只下得一轉語，便得黃檗住，佛法未夢見在。師於言下大悟，方知黃龍用處。
遂回，見黃龍，問：甚處來？
師曰：特來禮拜和尚。
龍曰：恰值老僧不在。
師曰：向甚麼處去？
龍曰：天臺普請，南岳游山。
師曰：恁麼則學人得自在去也。
龍曰：腳下鞋甚處得來？
師曰：廬山七百五十文唱得。
龍曰：何曾得自在？
師指鞋曰：何嘗不自在？龍異之。
一日，龍曰：適令侍者卷簾，問渠卷起簾時如何，曰照見天下；放下簾時如何？曰水泄不通；不卷不放時如何？侍者無語。汝作麼生？
師曰：和尚替侍者下涅盤堂始得。
龍喝曰：關西人果無頭腦！乃顧旁僧。
師指之曰：只這僧也未夢見。龍大笑。
問講師曰：火災起時，山河大地皆被焚盡，世間虛空，是否？
曰：教有明文，安有不是之理？
師曰：如許多灰燼將置何處？
講師笑曰：不知。
師亦笑曰：汝所講者，紙上語耳！
劉宜翁嘗參佛印，頗自負。一日，見師便問：長老寫戲來得幾年？
師曰：專候樂官來。
曰：我不入這保社。
師曰：爭奈即今在這塲子！
劉擬議，師拍手曰：蝦蟆禪祗跳得一跳。
又坐次，劉指禪衣曰：喚作甚麼？
師曰：禪衣。
曰：如何是禪？
師乃抖擻曰：抖擻不下。劉無語。
師打一下，曰：你伎倆如此，敢勘老僧耶？
錢弋郎中訪師，談久，錢如廁，師令侍者引從西邊去，錢遽曰：既是東司，為甚麼向西去？
師曰：多少人向東邊討。
師報謁，錢有獒逸出，師避之，錢戲曰：禪者教誨龍虎，乃畏狗乎？
師應聲曰：易伏隈巖虎，難降護宅龍。錢嘉之。
南康諸山相會，佛印後至，師問曰：云居來何遲？
曰：為著草鞋從歸宗肚過，所以遲。
師曰：卻被歸宗吞了。
曰：爭奈吐不出！
師曰：吐不出即屙出。
僧問：如何是道？
師曰：寶公云：若欲將心求佛道，問取虛空始出塵。汝今求佛道，虛空向汝道甚麼？其僧於是大悟於言下。
僧問：如何是佛？師呵呵大笑。
曰：何哂之有？
師曰：笑你隨語。
生解曰：偶然失利。
師喝曰：不得禮拜。僧便歸眾。
師復笑曰：隨語生解。
僧問：有一人欲出長安，有一人欲入長安，未審那個在先？
師曰：多少人疑著？
曰：不許夜行。
師曰：蚊子錐鐵牛。
曰：山頂老猿啼古木，渡頭新鴈下平沙。
師曰：長安人已入，你合作麼生？
曰：春日華山青。
師曰：這僧雖然後生，卻可與商量。
僧問：云門大師欲一棒打殺釋迦老子，和尚又欲糞掃堆罯殺云門，未審和尚罪過還許學人點檢也無？
師曰：且莫造次。
曰：和尚坐斷廬山，為甚麼不識某甲這話？
師曰：三十棒。
曰：關。
師曰：點。
曰：劄。
師曰：念汝做街坊。
師室中問僧云：了也未？
僧云：未了。
師云：你吃粥了也未？
僧云：了。
師云：又道未了。復云：門外甚麼聲？
僧云：雨聲。
師云：又道未了。復云：面前是甚麼？
僧云：屏風。
師曰：又道未了。復云：還會麼？
僧云：不會。
乃云：聽取一頌：隨緣事事了，日用何欠少？一切但尋常，自然不顛倒。
上堂：裩無襠，袴無口，頭上青灰三五斗，趙州老子少賣弄。然則國清才子貴，家富小兒驕。其奈禾黍不陽艷，競栽桃李春，飜令力耕者，半作賣花人。
師父事黃龍，龍甚重之，時與翠巖順公同在黃檗，順時時詰問師，師橫機無所讓，順謂龍曰：閑輕易，且語未辨觸凈。
龍曰：法應如是，以情求閑，乃成是非。
既龍過雙嶺，師謁龍，龍問：甚處來？
師曰：百丈。
曰：幾時離彼？
師曰：正月十三。
龍曰：腳跟好痛與三十棒。
師曰：非但三十棒。
龍喝曰：許多時行腳，無點氣息！
師曰：百千諸佛亦乃如是。
龍曰：汝與麼來，何曾有纖毫到諸佛境界？
師曰：諸佛未必到慶閑境界。
龍隨問：如何是汝生緣處？
師曰：早晨吃白粥，如今又覺饑。
問：我手何似佛手？
師曰：月下弄琵琶。
問：我腳何似驢腳？
師曰：鷺鸞立雪非同色。
龍咨嗟而視曰：汝剃除須發，當為何事？
師曰：只要無事。
龍曰：既無事，何須剃發？
師曰：若不剃發，爭知無事？
曰：與麼則數聲清磬是非外，一個閑人天地間也。
師曰：是何言歟？
曰：靈利衲子。
師曰：也不消得。龍便喝，師拍一拍；龍又喝，師便出。
復侍次，龍曰：此間有辨上座者，汝著精彩。
師曰：他有甚麼長處？
曰：他拊汝背一下又如何？
師曰：作甚麼？
曰：他展兩手。
師曰：甚處學這虛頭來？龍大笑，師卻展兩手；龍喝，師便出。
齋後又侍立，龍間草鞋。
師曰：謝師答話。龍便喝。
明日侍立，龍問：得坐披衣，向後如何施設？
師曰：遇方即方，遇圓即圓。
曰：汝與麼說話，猶帶唇齒在。
師曰：慶閑即與麼，和尚作麼生？
曰：近前來，為汝說。
師拊掌曰：三十年用底，今朝捉敗。
龍大笑曰：一等是精靈。師拂袖而去。由是學者爭歸之。
有僧禮拜起，便垂下袈裟角曰：脫衣卸甲時如何？
師曰：喜得狼烟息，弓弰壁上懸。
僧卻攬上袈裟曰：重整衣甲時如何？
師曰：不到烏江畔，知君未肯休。僧便喝。
師曰：驚殺我！僧拍一拍。
師曰：也是死中得活。僧禮拜。
師曰：將謂是收燕破趙之才，元來是販私鹽漢。
雙嶺順禪師問：庵中老師好問學者并卻咽喉唇吻，道取一句，首座曾道得麼？
師乾笑，已而有偈曰：
阿家嘗醋三尺喙，新婦洗面摸著鼻，
道吾答話得腰裩，玄沙開書是白紙。
順公屈服。
師問僧審奇：汝久不見，何所為？
奇曰：見偉藏主有個安樂處。
師曰：舉似我。
奇叙所得，師曰：汝是，偉未是。
奇莫測，以語偉。偉曰：汝非，永不非。
奇走積翠，質之南公，南亦大笑。
師聞，作偈曰：
明暗相參殺活機，大人境界普賢知。
同條生不同條死，笑倒庵中老古錐。
師參楊岐，岐一日忽問：受業師為誰？
師曰：茶陵郁和尚。
岐曰：吾聞伊過橋遭攧有省，作偈甚奇，能記否？
師誦曰：
我有明珠一顆，久被塵勞關鎖。
今朝塵盡光生，照破山河萬朵。
岐笑而趨起，師愕然，通夕不寐。黎明，咨詢之，適歲暮，岐曰：汝見昨日打敺儺者麼？
曰：見。
岐曰：汝一籌不及渠。
師復駭曰：何謂也？
岐曰：渠愛人笑，汝怕人笑。師大悟。
示眾：明明知道只是這個，為甚麼透不過？只為見人開口時，便喚作言句；見人閉口時，便喚作良久默然。又道動展施為，開言吐氣，盡十方世界內無不是自己，所以墮在涂中，隱隱猶懷近日嫌。豈不見云門道：聞聲悟道，見色明心。遂舉手云：觀世音菩薩將錢來買胡餅，放下手云：元來卻是饅頭。又不見山僧在法華時嘗示眾云：無業禪師道：一毫頭圣凡情念未盡，未免入驢胎馬腹去。大眾！直饒一毫頭圣凡情念頓盡，亦未免入驢胎馬腹去。瞎漢！但恁麼看取。參。
示眾云：此事如萬仞崖頭相似，總知道放著手便撲到底，只是舍命不得。法華今日不動一毫頭，教諸人到底去也。擲柱杖下座。
僧問：如何是佛？
師曰：近火先焦。
曰：如何是道？
曰：泥有刺。
曰：如何是道中人？
曰：切忌踏著。
上堂：有手腳，無背面，明眼人，看不見。天左旋，地右轉。拍膝云：西風一陣來，落葉兩三片。
示眾云：釋迦老子四十九年說法，不曾道著一字；優波毱多丈室盈籌，不曾度得一人。達摩不居少室，六祖不住曹溪，彼自無瘡，勿傷之也。拍膝顧眾云：且喜得天下太平。
師云：一是一，二是二，三是三，四是四，數目甚分明，上下依資次。依資次，有何事？以柱杖畫一畫，云：大眾一時亂卻六十甲子了也。
示眾曰：三界唯心，萬法唯識。檻外云生，檐前雨滴。澗水湛如藍，山花開似錦。此時若不究根源，直侍當來問彌勒。
因楊岐來訪，值視斷次，士曰：某為王事所牽，何由免難？
岐指曰：委悉得麼？
士曰：望師點破。
岐曰：此是比部弘愿深廣，利濟群生。
士曰：未審如何？
岐示以偈曰：
應現宰官身，廣弘悲愿深。
為人重指處，棒下血淋淋。
士於此有省。
示聰藏主法語五則。一曰：曹山立四禁，盡衲僧命腹脉。透得過，切忌依倚將來。了事人，須別有生機一路。
二曰：衲僧向異類中行履，先德道異類墮，此了事人病。明安道，須是識主始得。
三曰：闡提尋常向人道，不得參禪，不得學佛，只要伊如大死人。只恐聞此語，作無事會，作無法可當情會，正是死不得；若是死得，決不肯作這般見解。他時為人，切宜仔細。
四曰：吾家立五位為宗，往往人以理事明，以寂照會，以能所見，以體用解，盡落今時，何得名為教外別傳之妙？生死路頭，那個是得處？總不恁麼時，如何卜度即不中？
五曰：有情故情滲漏，有見故見滲漏，有語故語滲漏，設得見無、情無、語無，拽住便問他：你是何人？
上堂：過去諸佛已入涅盤了也，汝等諸人不應追念；未來諸佛未出於世，汝等諸人不要妄想。正當今日，你是何人？參。
上堂：本自不生，今亦無滅，是死不得底樣子。當處出生，隨處滅盡，是活生受底規模。大丈夫漢，直須處生死流，臥荊棘林，俯仰屈伸，隨機施設。能如是也，無量方便莊嚴三昧大解脫門蕩然頓開；其或未然，無量煩惱，一切塵勞，岳立面前，塞卻古路。
雪下，僧問：祖師西來即不問，時節因緣事若何？
師曰：一片兩片三四片，落在眼中猶不薦。
上堂：十方同聚會，個個學無為。此是選佛塲，心空及第歸。大眾！祗如聞見覺知，未嘗有間，作麼生說個心空底道理？莫是見而不見，聞而不聞，謂之心空耶？錯！莫是忘機息慮，萬法俱捐，銷能所以入元宗，泯性相而歸法界，謂之心空耶？錯！恁麼也不得，不恁麼也不得，恁麼不恁麼總不得，未審畢竟作麼生？還會麼？
良久，曰：若實無為無不為，天堂地獄長相隨，三尺杖子攪黃河，八臂那吒冷眼窺，無限魚龍盡奔走，捉得循河三腳龜。脫取殼，鐵錐錐，吉兇之兆便分輝。借問東村白頭老，吉兇未兆若何為？休休休！古往今來春復秋，白日騰騰隨分過，更嫌何處不風流。咄！
圣節上堂，顧視左右曰：諸人還知麼？夜明簾外之主，萬化不渝；瑠璃殿上之尊，四臣不昧。端拱而治，不令而行，壽逾百億須彌，化洽大千沙界。且道正恁麼時如何行履？野老不知黃屋貴，六街慵聽靜鞭聲。
僧問：寶塔原無縫，如何指示人？
師曰：烟霞生背面，星月遶檐楹。
曰：如何是塔中人？
師曰：竟日不干清世事，長年占斷白云鄉。
曰：向上更有事也無？
師曰：太無厭生。
師所至，見佛菩薩行立之像，不敢坐；伊蒲塞饌以魚胾名者，不食。其真誠應事，防心離過，類如此。
僧問：大藏經中還有奇特事也無？
師曰：祗恐汝不信。
曰：如何即是？
師曰：黑底是墨，黃底是紙。
曰：謝師答話。
師曰：領取鉤頭意，莫認定盤星。
上堂：乾坤肅靜，海晏河清，風不鳴條，雨不破塊，春生夏長，秋收冬藏。這個是世間法，作麼生是佛法？良久，曰：欲得不招無間業，莫謗如來正法輪。
師參慧林，因吃攧有省，作偈曰：
這一交，這一交，萬兩黃金也合消。
頭上笠，腰下包，清風明月杖頭挑。
富鄭公因趙清獻公警發，不舍晝夜，力進此道。謁師於投子，會師方為眾登座，富見師左右顧視，忽有省，因執弟子禮，趨函丈，命侍者請為入室。師見即曰：相公已入來，富弼猶在外。富聞，汗流浹背，即大悟。
公年四十余，擯去聲色，系心宗教。會佛慧來居衢之南禪，公日親之，慧未嘗容措一詞。後典青州，政事之余多宴坐，忽大雷震，驚即契悟，作偈曰：
默坐公堂虛隱幾，心源不動湛如水。
一聲霹靂頂門開，喚起從前自家底。
慧聞，笑曰：趙悅道撞彩耳。
公嘗自題偈齋中，曰：
腰佩黃金已退藏，個中消息也尋常，
世人欲識高齋老，祗是柯村趙四郎。
復曰：切忌錯認。
臨終，遺書佛慧，有曰：非師平日警誨，至此必不得力矣。
師初謁棲賢秀鐵面，秀問：上座甚處人？
師曰：廣南韶州。
又問：曾到云門否？
師曰：曾到。
又問：曾到靈樹否？
師曰：曾到。
秀曰：如何是靈樹枝條？
師曰：長底自長，短底自短。
秀曰：廣南蠻，莫亂統。
師曰：向北驢，只恁麼。拂袖而出。
秀器之，而師無留意。至黃龍謁晦堂，堂豎拳問曰：喚作拳頭則觸，不喚作拳頭則背，汝喚作甚麼？師罔措，經二年，方領解，然尚談辯，無所抵牾。
堂患之，偶與語，至其銳，堂遽曰：住！住！說食豈能飽人？
師窘，乃曰：某到此弓折箭盡，望和尚慈悲，指個安樂處。
堂曰：一塵飛而翳天，一芥墮而覆地。安樂處正忌上座許多骨董，直須死卻無量劫來識心乃可耳。師趨出。
一日，聞知事捶行者，而迅雷忽震，即大悟。趨見晦堂，忘納其屨，即自譽曰：天下人總是參得底禪，某是悟得底。
堂笑曰：選佛得甲科，何可當也？因號死心叟。
謁法昌遇禪師，遇問：近離甚處？
師曰：某甲自黃龍來。
遇曰：還見心禪師麼？
師曰：見。
遇曰：甚麼處見？
師曰：吃粥吃飯處見。
遇插火箸於罏中曰：這個又作麼生？師拽脫火箸便打。
王正言問：嘗聞三緣和合而生，又聞即死即生，何故有奪胎而生者？
師曰：如正言作漕使，隨所住處，即取其位，還疑否？
王曰：不疑。
師曰：復何疑也？王於言下領解。
師住翠巖時，翠巖有淫祠，鄉人禳禬酒胾無虛日。師誡知事令毀之，知事辭以不敢掇禍，師曰：使能作禍，吾自當之。乃躬自毀拆。俄有巨蟒盤臥內，引首作吞噬之狀，師叱之，蟒遁，安寢無他。
領云巖，建經藏，太史黃庭堅為作記，有以其親墓志鐫於碑陰者，師罵曰：凌侮不避禍若是。語未卒，電光翻屋，雷擊自戶，入析其碑陰中分之。視之，志已灰燼，而藏記安然無損。
晚屬疾，退居晦堂。夜參，豎起拂子云：看看！拂子病，死心病；拂子安，死心安。拂子穿卻死心，死心穿卻拂子。正當恁麼時，喚作拂子，又是死心；喚作死心，又是拂子。畢竟喚作甚麼？良久，云：莫把是非來辨我，浮生穿鑿不相關。
有乞末後句者，師示偈曰：
末後一句子，直須心路絕。
六根門既空，萬法無生滅。
於此徹其源，不須求解脫。
平生愛罵人，只為長快活。
上堂：色心不異，彼我無差。豎起拂子曰：若喚作拂子，入地獄如箭；不喚作拂子，有眼如盲；直饒透脫兩頭，也是黑牛臥死水。
士初謁秀圓通，語具圓通章。自是遂著發愿文，痛戒酒色，日惟朝粥午飯，銳志參求。既依晦堂，乞指徑捷處。堂曰：祗如仲尼道二三子以我為隱乎？吾無隱乎爾者，太史居常如何理論？公擬對。
堂曰：不是，不是。公迷悶不已。
一日，同堂山行次，時巖桂盛開，堂曰：聞木樨花香麼？
公曰：聞。
堂曰：吾無隱乎爾。
公釋然，即拜之曰：和尚得恁麼老婆心切。
堂笑曰：祗要公到家耳。
久之，謁死心新禪師，隨眾入室。心見，張目問曰：新長老死，學士死，燒作兩堆灰，向甚麼處相見？公無語。
心約出曰：晦堂處參得底，使未著在。
後左官黔南道，力愈勝，於無思念中，頓明死心所問，報以書曰：往年嘗蒙苦苦提撕，長如醉夢，依稀在光影中，蓋疑情不盡，命根不斷，故望崖而退耳。謫官在黔南道中，晝臥覺來，忽爾尋思被天下老和尚瞞了多少，惟有死心道人不肯，乃是第一相為也。
士參晦堂，堂謂曰：平生學解記憶多聞即不問你，父母未生已前，道將一句來。
公擬議，堂以拂子擊之，即領深旨，連呈三偈，其後曰：咄這多知俗漢，齩盡古今公案。忽於狼藉堆頭，拾得蜣螂糞彈，明明不直分文，萬兩黃金不換，等閑拈出示人，祗為走盤難看。
師初首眾於道吾，領數衲謁云蓋智和尚。智與語，未數句，盡知所蘊，乃笑曰：觀首座氣質不凡，奈何出言吐氣如醉人耶？
師面熱汗下曰：愿和尚不吝慈悲。智復與語，錐劄之，師茫然，遂求入室。
智曰：曾見法昌遇和尚否？
師曰：曾看他語錄，自了可也，不愿見之。
智曰：曾見洞山文和尚否？
師曰：關西子，沒頭惱，拖一條布裙作尿臭氣，有甚長處？
智曰：你但向尿臭氣處參取。
師依教，即謁洞山，深領奧旨。復謁智，智曰：見關西子後，大事如何？
師曰：若不得和尚指示，洎乎蹉過一生。遂禮謝。
師復謁真凈，後出世鹿苑。有清素者，久參慈明，寓居一室，未始與人交。師因食蜜漬荔枝，偶素過門，師呼曰：此老人鄉果也，可同食之。
素曰：自先師亡後，不得此食久矣。
師曰：先師為誰？
素曰：慈明也，某忝執事十三年耳。
師乃疑駭曰：十三年堪忍執事之役，非得其道而何？遂饋以余果，稍稍親之。
素問：師所見者何人？
曰：洞山文。
素曰：文見何人？
師曰：黃龍南。
素曰：南匾頭見先師不久，法道大振如此。
師益疑駭，遂袖香詣素作禮，素起避之，曰：吾以福薄，先師受記不許為人。
師益恭，素乃曰：憐子之誠，違先師之記，子平生所得試語我。師具通所見。
素曰：子之所見，可以入佛而不能入魔。
師曰：何謂也？
素曰：豈不見古人道：末後一句，始到牢關。
如是累日，素乃印可，仍戒之曰：文示子者，皆正知正見。然子離師太早，不能盡其妙，吾今為子點破，使子受用，得大自在，他日切勿嗣吾也。師後嗣真凈，如素所戒。
師室中設三語以驗學者：一曰：撥草瞻風，祗圖見性，即今上人性在甚麼處？二曰：識得自性，方脫生死，眼光落地時作麼生脫？三曰：脫得生死，便知去處，四大分離，向甚麼處去？
初，云巖虛席，郡牧命死心禪師舉所知，心曰：準山主住得，某未嘗識渠，見有洗鉢頌甚好。
牧請舉，心舉云：之乎者也，衲僧鼻孔大頭向下。若也不會，問取東村王大姐。牧奇之，因請主云巖。
一日，新到相看，展坐具，師曰：未得人事，上座近離甚處？
曰：廬山歸宗。
師曰：宗歸何處？
曰：嗄！
師曰：蝦蟆窟作活計。
曰：和尚何不領話？
師曰：是你豈不從歸宗來？
曰：是。
師曰：驢前馬後漢。
問第二上座：近離甚處？
曰：袁州。
師曰：夏在甚處？
曰：仰山。
師曰：還見小釋迦麼？
曰：見。
師曰：鼻孔長多少？
僧擬議，師曰：話墮阿師。
問僧：你來作甚麼？
曰：特來問訊和尚。
師曰：云在嶺頭閑不徹，水流澗下太忙生。
曰：和尚莫瞞人。
師曰：馬大師為甚麼從闍黎腳跟下走過？僧無語。
師曰：卻是闍黎瞞老僧。
一日，法堂上逢首座，便問：向甚麼處去？
座曰：擬與和尚商量一事。
師曰：便請。
曰：東家杓柄長，西家杓柄短。
師曰：為甚拈起鞏縣茶瓶，卻是饒州磁碗？
曰：臨崖看滸眼，特地一場愁。師叫屈，座吐舌而退。
僧問：教中道：若有一人發真歸源，十方虛空悉皆銷殞。未審此理如何？
師遂展掌點指曰：子丑寅卯，辰巳午未，一羅二土，三水四金，五太陽，六太陰，七計都。今日計都星入巨蟹宮，寶峰不打這鼓笛。便下座。
示眾云：鉆珍珠，解玉板卻易，看窟籠著楔卻難。月色和云白，松聲帶露寒即不問，你諸人且道大目犍連共須菩提商量個甚麼事？
師示眾曰：靈源禪師謂予曰：道人保養，如人病須服藥，藥之靈驗易見，要須忌口乃可。不然，服藥何益？生死是大病，佛祖言教是良藥，污染心是雜食，不能忌之，生死之病無時而損也。予愛其言，追念圓覺經曰：末世諸眾生，心不生虛妄，佛說如是人，現世即菩薩。法句經曰：若起精進心，是妄非精進。但能心不妄，精進無有涯。南岳思大禪師悟入法華三昧，即誦曰：是真精進，是名真法供養。汾陽大達國師一生答學者之問，但曰：莫妄想。是謂稱性之語，見道徑門，而禪者易其言，反求元妙，良可笑也。
師嘗疏楞嚴、維摩等經，學者宗之。每疑祖師直指之道，故多與禪衲游。一日，謁開元，跡未及閫，心忽領悟，開元出，遂問：座主來作甚麼？
師曰：不敢貴耳賤目。
開元曰：老老大大，何必如是。
師曰：自是者不長。
開元曰：朝看華嚴，夜讀般若則不問，如何是當今一句？
師曰：日輪正當午。
開元曰：閑言語，更道來。
師曰：平生仗忠信，今日任風波。然雖如是，祗如和尚恁麼道，有甚交涉？須要新戒草鞋穿。
開元曰：這且放你過，忽遇達摩問你，作麼生道？師便喝。
開元曰：這座主今日見老僧氣沖牛斗。
師曰：再犯不容。開元拊掌大笑。
師至白云，舉僧問南泉摩尼珠話請問，云叱之，師領悟，獻投機偈曰：
山前一片閑田地，叉手叮嚀問祖翁。
幾度賣來還自買，為憐松竹引清風。
云特印可，令掌磨事。一日，有僧見磨轉，遽指以問，師曰：此神通耶？法爾耶？師褰衣旋磨一匝，僧無語。
未幾，云至，語師曰：有數禪客自廬山來，皆有悟入處。教伊說亦說得有來由，舉因緣問伊亦明得，教伊下語亦下得，祗是未在。
師於是大疑，私自計曰：既悟了，說亦說得，明亦明得，如何卻未在？遂參究累日，忽然省悟。從前寶惜一時放下，走見白云，云為手舞足蹈，師亦一笑而已。師後曰：吾因茲出一身白汗，便明得下載清風。
云一日示眾曰：古人道：如鏡鑄像，像成後，鏡在甚麼處？眾下語不契，舉以問師。
師近前問訊，曰：也不較多。
云笑曰：須是道者始得。乃命分座。
問：如何是佛？
師曰：露胸跣足。
曰：如何是法？
師曰：大赦不放。
曰：如何是僧？
師曰：釣魚船上謝三郎。
圓悟一日請益臨濟四賓主，師曰：也祗個程限，是甚麼閑事？又云：我這卻似馬前相撲，倒便休。
師謂圓悟曰：你也盡好，只是有些病。
悟再三請問：不知某有甚麼病？
師云：只是禪忒多。
悟云：本為參禪，因甚麼卻嫌人說禪？
師云：只似尋常說話時多少好。
時有僧便問：因甚嫌人說禪？
師云：惡情悰。
師一日問圓悟無縫塔話，悟罔然，直從方丈至三門方道得。師云：你道得也。
悟云：不然，暫時不在，便不堪也。
三佛一日相謂曰：老和尚祗是乾爆爆地，往往說心說性不得。因請益佛身無為，不墮諸數。
師曰：譬如清凈摩尼寶珠，映於五色，五色是數，摩尼是佛身。
圓悟謂二老曰：他大段會說，我輩說時費多少工夫，他祗一兩句便了，分明是個老大蟲。
師聞之，乃曰：若說心說性，便是惡口。又曰：貓有歃血之功，虎有起屍之德。所謂驅耕夫之牛，奪饑人之食，若不如是，盡是弄泥團漢。
示眾：將四大海水為一枚硯，須彌山作一管筆，有人向虛空寫祖師西來意五字，太平下座，大展坐具，禮拜為師；若寫不得，佛法無靈驗。有麼？有麼？便下座，大眾散。
師高聲云：侍者！者應諾。
師曰：收取坐具。復問侍者云：收得坐具麼？者提起坐具。
師曰：我早知汝恁麼也。
上堂：汝等諸人見老和尚鼓動唇吻，豎起拂子，便作勝解。及乎山禽聚集，牛動尾巴，卻將作等閑。殊不知檐聲不斷前旬雨，電影還連後夜雷。
上堂：山僧昨日入城，見一棚傀儡，不免近前看，或見端嚴奇特，或見丑陋不堪，動轉行坐，青黃赤白，一一見了。仔細看時，元來青布幔有人，山僧忍俊不禁，乃問：長史高姓？他道：老和尚看便了，問甚麼姓？大眾！山僧被他一問，直得無言可對，無理可伸。還有人為山僧道得麼？昨日那落節，今日這拔本。
師垂語曰：譬如水牯牛過窗欞，頭角四蹄都過了，因甚尾巴過不得？
室中常問僧：倩女離魂，那個是真底？
示眾云：每日起來，拄卻臨濟棒，吹云門曲，應趙州拍，擔仰山鍬，驅溈山牛，耕白云田，七八年來漸成家活。更告諸公，每人出一只手，相共扶助，唱歸田樂，麤羹淡飯，且恁麼過。何也？但愿今年蠶麥熟，羅睺羅兒與一文。
僧問：牛頭未見四祖時如何？
曰：頭上戴累垂。
云：見後如何？
曰：青布遮前。
云：未見四祖時為甚麼百鳥銜花獻？
曰：富與貴是人之所欲。
云：見後為甚麼百鳥不銜花獻？
曰：貧與賤是人之所惡。
問：一代時教是個切腳，未審切那個字？
師曰：鉢羅娘。
師至汝州，香山成枯木一見，深所器重。一日，聞僧誦蓮經，至父母所生眼，悉見三千界，瞥然有省，即詣丈室陳所悟。香山指臺上香合曰：面是甚麼物？
師曰：是甚麼心行？
香山曰：汝悟處又作麼生？師以手畫一圓相呈之，復拋向後。
香山曰：弄泥團漢有甚麼限？
師曰：錯。
香山曰：別見人始得。師應喏喏，即造丹霞。
丹霞問：如何是空劫已前自己？
師曰：井底蝦蟆吞卻月，三更不借夜明簾。
丹霞曰：未在，更道。
師擬議，丹霞打一拂子曰：又道不借。師言下釋然。
師依寶峰有年，無省。因為眾持鉢，寶峰自題其像曰：雨洗淡紅桃萼嫩，風搖淺碧柳絲輕，白云影怪石露，綠水光中古木清。噫！你是何人？
至焦山，枯木成禪師見之，嘆曰：今日方知此老親見先師來！師遂請益其贊。
成曰：豈不見法眼拈夾山境話，曰：我二十年祗作境會。
師即契悟，乃曰：元來恁麼地。
成曰：汝作麼生會？
師曰：春生夏長，秋收冬藏。
成曰：直須保任。師應喏。
師與提刑楊次公入山，同游山次，楊拈起大士飯石，問：既是飯石，為甚麼齩不破？
師曰：祗為太硬。
楊曰：猶涉繁詞。
師曰：未審提刑作麼生？
楊曰：硬。
師曰：也是第二月。
楊為寫七佛殿額，乃問：七佛重出世時如何？
師曰：一回相見一回新。
上堂：滿口道不出，句句甚分明；滿目覷不見，山山疊亂青。鼓聲猶不會，何況是鐘鳴？喝一喝。
上堂，舉拂子曰：看看！祗這個，在臨濟則照用齊行，在云門則理事俱備，在曹洞則偏正叶通，在溈山則暗機圓合，在法眼則何止於心。然五家宗派，門庭施設則不無，直饒辯得倜儻分明去，猶是光影邊事。若要抵敵生死，則霄壤有隔。且超越生死一句作麼生道？良久，曰：洎合錯下注腳。
龍圖范珣女也，幼聰慧，厭世相，求父祝發，龍圖難之，遂清修。因看法界觀有省，乃連作二偈見意。一曰：
浩浩塵中體一如，縱橫交互印毘盧。
全波是水波非水，全水成波水自殊。
二曰：
物我元無異，森羅鏡像同。
明明超主伴，了了徹真空。
一體含多法，交參帝網中。
重重無盡處，動靜悉圓通。
後父母俱亡，兄涓領分寧尉，通偕行，聞死心名重，往謁之。心見知其所得，便問：常啼菩薩賣卻心肝，教誰學般若？
通曰：你若無心我也休。
又問：一雨所滋，根苗有異。無陰陽地上生個甚麼？
通曰：一華五葉。
復問：十二時中向甚麼處安身立命？
通曰：和尚惜取眉毛好！
心打曰：這婦女亂作次第。通禮拜，心然之。
政和間，居金陵，嘗設浴於保寧，揭榜於門曰：一物也無，洗個甚麼？纖塵若有，起自何來？道取一句，乃可入浴。古靈祗解揩背，開士何曾明心？欲證離垢地時，須是通身汗出。盡道水能洗垢，焉知水亦是塵？直饒水垢頓除，到此亦須洗卻。後為尼，名惟久，掛錫姑蘇之西竺。