禪師和之含山人也，名紹隆。機投佛果勤禪師，出世開圣，次遷彰教。果還□，移居虎丘。時佛果門賢雖有妙喜輩，尚庵居，楚吳衲子惟趨虎丘，故虎丘法筵之盛，無異佛果之住蔣山也。
師凡見學流，必以湛堂、死心諸宗匠而龜鏡之。蓋師初為大僧，輒知有於長蘆信公言下，因慕佛果老人，造夾山，而道繇寶峰，見器於湛堂。又過黃龍，抗機於死心。抵夾山，適佛果移道林，師從其行。
佛果問曰：見見之時，見非是見；見猶離見，見不能及。豎拳云：見麼？
對曰：見。
曰：頭上安頭。師脫然契證。
佛果復召曰：見個甚麼？
師曰：竹密不妨流水過。佛果深肯之。
於是二十載侍從於果，而隆睡虎之名，飫驚叢社矣。
宣和間，辭歸省親，因住褒禪山。靖康改元，領開圣，為建炎之擾，退隱銅峰，尚書李公光起師居彰教。間有老宿聞而笑曰：瞌睡虎今插翅矣。
紹興癸丑，遷平江之虎丘。虎丘為南國衣冠之藪，懷香請益外，掀禪床，喝大眾之輩，騰騰不絕。
僧問：為國開堂一句作麼生道？
師曰：一愿皇帝萬壽，二愿重臣千秋。
曰：秪如生佛未興時一著落在甚麼處？
師曰：吾常於此切。
曰：官不容針，更借一問時如何？
師曰：據虎頭，收虎尾。
曰：中間事作麼生？
師曰：草繩自縛漢。
曰：毘婆尸佛早留心，直至如今不得妙。
師曰：幾行巖下路，少見白頭人。
問：九旬禁足，意旨如何？
師曰：理長即就。
曰：秪如六根不具底人，還禁得也無？
師曰：穿過鼻孔。
曰：學人小出大遇。
師曰：降將不斬。
曰：恁麼則和尚放某甲逐便也。
師曰：停囚長智。
問：如何是大道真源？
師曰：和泥合水。
曰：便恁麼去時如何？
師曰：截斷草鞋跟。
問：古人到者，因甚麼不肯住？
師曰：老僧也恁麼。
曰：忽然一刀兩段時如何？
師曰：平地神仙。
問：如何是截鐵之言？
師曰：滿口含霜。
曰：何必如此。
師曰：闍黎又作麼生？
曰：痛領一問。
師曰：也須吐卻。
諸方以師之機，類於五祖。其上堂曰：凡有展托，盡落今時；不展不托，墮坑落壍。直饒風吹不入，水灑不著，簡點將來，自救不了。豈不見道：直似寒潭月影，靜夜鐘聲，隨扣擊以無虧，觸波瀾而不散，猶是生死岸頭事。拈拄杖一劃，云：劃斷古人多年葛藤，點頭石不覺拊掌大笑。且道笑個甚麼？腦後見腮，莫與往來。
又曰：目前無法，萬象森然；意在目前，突出難辨；不是目前法，觸處逢渠；非耳目之所到，不離見聞覺知。雖然如是，也須踏著它向上關棙子始得。所以道：羅籠不肯住，呼喚不回頭，佛祖不安排，至今無處所。如是則不勞斂念，樓閣門開；寸步不移，百城俱到。還委悉麼？路逢死蛇莫打殺，無底籃子盛將歸。
諸方又以師語類於白云。白云端和尚嘗立祖堂，昭享先澤，師追繹其事，圖其像而安奉之。故有語曰：天子之廟九，諸侯之廟七，況金輪世譜，寧甘草草飲水，遽昧其源，於義安乎？於是叢林咸遵行焉。
師前後據室，嚴展化儀，不以獅乳暴迸非器。所以得法於師者，氣宇如王。丙辰五月，佛果訃始至，師乃白眾曰：當以第一座宗達承虎丘院事。復索筆書最後法語，儼然化去，壽六十，坐四十五夏。塔於本山。有門人應庵華禪師。
應庵禪師，諱曇華。北宋徽宗崇寧癸未，生於楚黃江氏。神彩炳異，識度持重。年十七，具決定志，津濟群品，棄家得道於虎丘隆公。隆先妙喜受印於佛果，佛果嗣法東山演禪師，而應庵為東山之四世也，當時推二甘露門，謂楚西有應庵，浙東有妙喜。
妙喜謫梅楊，有傳應庵法語至者，妙喜譽不容口，以偈柬曰：
坐斷金輪第一峰，千妖百怪盡潛蹤。
年來又得真消息，報道楊岐一脉通。
應庵之語曰：九年面壁，壞卻東土兒孫；只履西歸，鈍置黃面老子。以拄杖畫一畫，云：石牛橫古路，一馬生三寅。
又曰：十五日以前，水長船高；十五日以後，泥多佛大。東海鯉魚打一棒，雨似盆傾，直得三千大千世界一切眾生悉皆歡喜，謂言打者一棒，不妨應時應節，山僧不覺通身踴躍，遂作詩一首，舉似大眾：蜻蜓許是好蜻蜓，飛來飛去不曾停，被我捉來，摘卻兩邊翼，恰是一枚大鐵釘。
又曰：飯籮邊，漆桶，相唾饒你潑水，相罵饒你接嘴。黃河三十年一度清，蟠桃五百歲一次開花。鶴勒那齩定牙關，朱頂王呵呵大笑。歸宗五十年前有一則公案，今日舉似諸人。且道是甚麼公案？王節級失卻帖。
又曰：參禪人切忌錯用心。悟明見性，是錯用心；成佛作祖，是錯用心；看經看教，是錯用心；行住坐臥，是錯用心；吃粥吃飯，是錯用心；屙屎送尿，是錯用心；一動一靜，一往一來，是錯用心；更有一種錯用心，歸宗不堪與諸人說破。何故？一字入公門，九牛車不出。其前後語要，約類如此。
僧問：秪者是，埋沒自己；秪者不是，孤負先圣。去此二途，和泥合水處，請師速道。
曰：玉筯撐虎口。
僧曰：一言金石談來易，萬事鴻毛脫去輕。
曰：莫謾老僧好。
侍郎季浩擬達所畜，應庵驟起，揕其胸曰：死後向甚處去？浩噤不能發，應庵叱退之。
浩不旬日，徹見臨濟宗旨，其妙密鉗鎚，又類如此。故一時無表貴賤，耆艾飽參，經其爐韛，無不汗下心死。
隆興改元五月，虎丘忌晨，應庵拈香曰：平生沒興，撞著無意智老和尚，做盡伎倆，湊泊不得。從此卸卻干戈，隨分著衣吃飯。二十年來坐曲彔床，縣羊頭，賣狗肉，知它有甚憑據？一年一度燒香日，千古令人恨轉深。已而以叢林囑累教授嚴康朝，以滹沱正宗分付密庵咸杰。
次月將告寂，猶掛牌入室，或以偈請，應庵呵曰：吾長笑諸方所為，而自蹈之耶？
區分院事，洪纖不遺，趺坐遷化，世齡六十一，僧夏四十三。塔於玲瓏巖之外岡。未踰月，妙喜亦遷化。
初，應庵道既通，聞此庵元布袋住連云，深山廣澤，衲子難近，徒步訪之，故為分座，而連云之風立震。已而主明果，則雪堂每過，盤桓永夜，間有竊議者，雪堂叱之。
應庵凡八歷名剎，兩住歸宗，始明果，終天童。其居天童時，妙喜亦生還住育王焉。
贊曰：臨濟宗枝，若無首山，幾到大風吹止；虎丘命脉，一有應庵，家聲始不寂寥。如珠中如意，花優曇，色色改觀。但圓悟為一睡虎，發其千片剛毅，法不容私。有貴人入寺施財，衣冠不整，權終不受。又僧充化主，歸納厚疏，頗有矜色，權叱還之，故門下不易出入，俱以氣節自化。
權暮年法令森嚴益甚，有語曰：今朝結卻布袋口，明眼衲僧莫亂走。心行滅處解翻身，噴嚏也成獅子吼。栴檀林，任馳驟，剔起眉毛頂上生，剜肉成瘡露家丑。
贊曰：佛智三代，以穩實起家，當時禪風為之一轉。觀其前後垂跡，如蟲書鳥篆，體勢雖殊，諦理則一。使非亞圣大人，曷克臻此？矧止啼饒黃葉之方，而濟譏絕懸沙之秘哉？