昔我太祖开天，爰有四海，则金华宋文宪公出而仕焉。制礼作乐，阐扬佛乘，大兴教化，民乐其天；今观诸护法录，可概知其详也。继而成祖御极，则吴郡姚少师出而佐焉，推诚卫国，宣力协谋，克绍前业，大有可观。至于重光佛日，照映邦家，犹胜于前多矣！今阅诸道余录，令人不能无感于少师也！
少师负一世独秉之资，卓识绝伦，英风峻迈，际遇贤明之主，建立莫大之勋，精于治道，严于处身，位极三公，衣仅一衲！每博极内外典坟，尤留神儒释一贯之旨，故云栖老人，向所推重，谓当代之留侯也。既而因宋儒立言著书，末觑佛之底蕴，多从一己之偏，殊阙至公之鉴；往往专以攘诋佛老为心。甚至乖违正理，流入邪途，诚可怖畏！由是少师悯之，攀条据理，逐一剖析，妙适机宜，彰明权实，诚破昏之慧炬也。呜呼！于少师者，可谓有功于教化矣。
今世之称儒者，识鉴末必如少师，勋业未必如少师，无论佛之底蕴，即孔氏渊源，犹未识真，每窃宋人些少糟粕，当己功能，徒争竞门墙，虚饰局面而已。安知存心养性之道，明心见性之旨哉！
且观明三百年来，列圣相承，真儒辈出，莫不尊崇佛教，留心此道，无敢议其私者，是有利益于天下国家也。今是录复梓行矣，少师一副肝肠，重新剖露，堪与日月争光，世儒观者，亦当悚然而思；惕然而省，庶可追回浑古之风，洞明一贯之旨，而乐于大化之天，则不以予言为赘也。
岁宽文丙午六年仲冬朔旦黄檗沙门南源派敬䟦。