雪竇頌古百則，叢林學道詮要也。其間取譬經論，或儒家文史，以發明此事，非具眼宗匠時為後學擊揚剖析，則無以知之。
圜悟老師在成都時，予與諸人請益其說。師後住夾山道林，復為學徒扣之。凡三提宗綱，語雖不同，其旨一也。門人掇而錄之，既二十年矣，師未嘗過而問焉。流傳四方，或致蹖駁，諸方且因其言，以其道不能尋繹之，而妄有改作，則世書遂廢矣。學者幸諦其傳焉。
