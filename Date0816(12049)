稽首十方三世一切諸佛。愿當證知某甲，諸佛所有一切波羅蜜行，我今然當如彼修學。唯愿諸佛如來慈悲哀念我！愿於菩提心，得大固力；於不可思議諸佛法中，得深信力；於多聞中，得不忘力；於往來生死中，得無疲倦力；於諸眾生中，得堅大悲力；於布施中，得堅舍力：於持戒中，得不壞力；於忍辱中，得堅受力；魔不能壞，得智慧力；於深法中，得信樂力。
一者、愿我於一切生處、一切法中，常得供養十方一切諸佛，盡未來際，無有休息。
二者、愿我受持如來甚深法海，即自明解，不由他悟，盡未來際，無有休息。
三者、諸佛坐道場處，愿我於中作攝法上首，請轉法輪，度脫眾生，盡未來際，無有休息。
四者、愿我修行一切諸菩薩無邊廣大愿，盡未來際，無有休息。
五者、愿我教化一切眾生：卵生、胎生、濕生、化生，悉皆令入無余涅盤，盡未來際，無有休息。
六者、愿我生諸佛剎，如對目前，盡未來際，無有休息。
七者、愿我嚴凈諸佛如來甚深剎海，盡未來際，無有休息。
八者、愿我與一切諸菩薩同行，集諸善根，盡未來際，無有休息。
九者、愿我所有身、口、意業，眾生見聞，皆獲利益，如藥樹王，無空過者，盡未來際，無有休息。
十者、愿我於一切微塵道中成等正覺，轉大法輪，度脫眾生，盡未來際，無有休息。
佛子若能發此十大愿者，百萬阿僧只愿門皆悉見發。愿以此廣大誓愿、種種善根回向一切眾生，愿皆永離三惡道苦，具足普賢菩薩行愿。我又以此善根回向無上菩提，不求世間二乘果報。我又以此善根回向真如法界海，真如無滅、無漏、無為，不可破壞，愿我善根亦復如是。如三世諸佛回向，我亦如是回向。回向已，歸命禮三寶。