贊者，告也，發經而溥告也。壇經者，至人之所以宣其心也，大龜氏相傳之三十三世者，傳諸大鑒護持正法，應當證知者。應當證知故，至人推本以正其末也；自說與經同故，至人說經如經也。依義依了義經故，至人顯說而合義也合經也；依法依智故，至人密說變之通之而不茍滯也；示法非文字故，至人之宗尚乎默傳也。圣人如春，陶陶而發之也；至人如秋，濯濯而成之也。圣人命之，而至人效之也。至人固圣人之門之奇德殊勳者也。
夫至人者，始起於微，自謂不識世俗文字，及其成至也，方一席之說，而顯道救世與乎大圣人之云為者，若合符契也。固其玄德上智，生而知之，將自表其法而示其不識乎？歿殆四百年，法流四海而不息。帝王者、圣賢者更三十世求其道而益敬，非至乎大圣人之所至，天且厭之久矣，烏能若此也？予固豈盡其道？幸蚊虻飲海亦預其味，敢稽首布之，以遺後學者也。