自大夏化行，布流東漸，懷信開道，代有澆淳。斯由情混三堅，智昏四照，故使澆薄之黨，輕舉邪風；淳正之徒，時遭佞辯。所以教移震旦，六百餘年，獨夫震虐，三被殘屏，禍不旋踵，畢顧前良，殃咎巳形，取笑天下。
且夫信為德母，智寔聖因，肇祖道元，終期正果。據斯論理，則內傾八慢之惑；覈此求情，則外蕩六塵之蔽。蕭然累表，非小道之登臨；廓爾高昇，乃上仁之翔集。
然以時經三代，弊五滓之沉淪，識蒙邪正，銓人法之天網。是以內教經緯，立法依以攝機；外俗賢明，垂文論以弘範。
昔，梁鍾山之上定林寺僧祐律師，學統九流，義包十諦，情敦慈救，志存住法。詳括梁晉，列辟群英，留心佛理，構敘篇什，撰弘明集一部，一十四卷，討顏謝之風規，總周張之門律。辯駮通議，極情理之幽求；窮較性靈，誠智者之高致。備于秘閣，廣露塵心。
然智者不迷，迷者非智。故智士興言，舉旨而通標領；迷夫取悟，繁詞而啟神襟。若夫信解之來，諒資神用，契必精爽，事襲玄摸。故信有三焉：一知，二見，三謂愚也。知謂生知，佩三堅而入正聚；愚謂愚叟，滯四惑而溺欲塵。化不可遷下愚之與上智，中庸見信，從善其若流哉！
是以法湮三代，並惟寡學所纏，故得師心獨斷，禍集其計。向若披圖八藏，綜文義之成明；尋繹九識，達情智之迷解者，則正信如皎日，五翳雖掩而逾光矣。
余博訪前敘，廣綜弘明，以為江表五代三寶載興，君臣士俗情無異奉，是稱文國，智藉文開。中原周魏政襲昏明，重老輕佛信毀交貿；致使工言既申，佞倖斯及。時不乏賢，剖心特達，脫穎拔萃，亦有人焉。然則昏明互顯，邪正相師，據像則雲泥兩分，論情則倚伏交養。是以六術揚於佛代，三張冒於法流。皆大士之權謀，至人之適化也。斯則满愿行三毒之邪见，净名降六欲之魔王；咸開逼引之殊途，各立向背之弘轍。今且據其行事，決滯胥徒，喻達蒙泉，疏通性海。至如寇謙之搆崔浩，禍福皎然；鄭藹之抗周君，成敗俄頃；姚安著論，抑道在於儒流；陳琳綴篇，揚釋越於朝典。此之諷議涅而不緇，墜在諸條差難綜緝。又梁、周二武，咸分顯晦之儀；宋、魏兩明，同乘弘誘之略。沈休文之慈濟，顏之推之歸心；詞釆卓然，迥張物表。嘗以餘景試為舉之，弊於庸朽，綜集牢落，有漢陰博觀。沙門繼贊成紀，顧惟直筆，即而述之。命帙題篇，披圖藻鏡，至若尋條揣義，有悟賢明。孤文片記，撮而附列，名曰廣弘明集。一部，三十卷。有梁所撰，或未討尋，略隨條例，銓目歷舉。庶得呈諸未睹，廣信釋紛，擬人以倫，固非虛託。如有隱括，覽者詳焉。
序曰：夫邪正糾紛，愚智繁雜，自非極聖，焉能兩開。所以欲主天魔，猶能變為佛相，況餘色有孰可言哉。固知一洲萬國，一化千王，互興廢立，不足論評。是以九十六部，宗上界之天根；二十五諦，討極計之冥本。皆陳正朔，號三寶於人中，咸稱大濟，敷四等於天下。又有魯邦孔氏，導禮樂於九州；楚國李公，開虛玄於五岳；匪稱教主，皆述作於先王；贊時體國，各臣吏於機務。斯並衢分限域，辯御乖張；理路天殊，居然自別。何以明其然耶？故西宇大夏，眾計立於我神；東華儒道，大略存於身國。孰解妄想流愛，纏綿於九居，倒情徙滯，祛除於七識。致令惑網覆心，莫知投向；昏波漾目，寧辯歸依。不可效尤，務須反本。原夫小道、大道自古常談，大聖、小聖由來共述。至於親承面對，曾未覺知，雷同體附，相從奔競。故有剋念作聖，狂哲互稱，即斯為論，未契端極。昔皇覺之，居舍衛二十五年，九億編戶逆從太半。素王之在赤縣，門學三千，子夏篾而致疑，顏回獨言莫測。以斯論道，又可惑焉。夫以會正名聖，無所不通，根塵無礙於有空，陶冶莫滯於性欲。形不可以相得，挺金姿之四八；心不可以智求，垂不共之二九。斯止一人，名佛聖也。故能道濟諸有，幽顯咸所歸依，自餘鴻漸，天衢之所未陟。且自方域位殊，義非叨僭。若夫天無二日、國無二王，惟佛稱為大聖，光有萬億天下。故今門學日盛，無國不仰其風；教義聿脩，有識皆參其席。彼孔、老者，名位同俗，不異常人，祖述先王，自無教訓，何得比佛以相抗乎？且據陰陽八煞之略，山川望祑之祠，七眾委之若遺，五戒捐而不顧。觀此一途，高尚自足投誠。況有聖種賢蹤，則為天人師表矣。是知天上天下惟佛為尊。六道四生無非苦者，身心常苦，義畢驅馳，不思此懷，妄存高大。大而可大，則不陷於有為。既履非常，固可歸於正覺。有斯事類，故敢序之雲爾。
商太宰問孔子聖人出列子。
子書中以佛為師出老子符子。
漢法本內傳未詳作者。
後漢郊祀本志出範曄後漢書。
吳主孫㩲論佛化三宗出吳書。
元魏孝明述佛先後出魏書。
太宰嚭問孔子曰：夫子聖人歟？對曰：丘也，博識強記，非聖人也。又問：三王聖人歟？對曰：三王善用智勇，聖非丘所知。又問：五帝聖人歟？對曰：五帝善用仁義，聖非丘所知。又問：三皇聖人歟？對曰：三皇善用時，聖非丘所知。太宰大駭曰：然則孰為聖人乎？夫子動容有間，曰：丘聞西方有聖者焉。不治而不亂，不言而自信，不化而自行，蕩蕩乎人無能名焉。據斯以言，孔子深知佛為大聖也。時緣未升，故默而識之；有機故舉，然未得昌言其致矣。
老子西昇經雲：吾師化遊天竺，善入泥洹。符子雲：老氏之師，名釋迦文。余尋終古，三五帝皇，有事西奔，罕聞東逝。故軒轅遊華胥之國。王劭雲：即天竺也。又陟崑崙之墟，即香山也。老子迹沈扶風，史述於流沙，而道家諸記，皆西升崑丘而上天矣。以事詳之，並從於佛國也。故伯益述山海：申毒之國，偎人而愛人。郭璞，博古者曰：申毒即天竺也，浮屠所興。今聞之說曰：地殷土中，物壤琛麗，民博仁智，俗高理學，立德厚生，何負諸夏。古稱愛人之國，世挺賢聖之人，豈虛搆哉！
傳雲：明帝永平三年，上夢神人，金身丈六，項有日光。寤已問諸臣下，傅毅對詔：有佛出於天竺。乃遣使往求，備獲經像及僧二人。帝乃為立佛寺，畫壁。千乘萬騎繞塔三匝，又於南宮清涼臺及高陽門上顯節陵，所圖佛立像並四十二章經，緘於蘭臺石室。廣如前集牟子所顯。
傳雲。時有沙門迦攝摩滕、竺法蘭，位行難測，志存開化。蔡愔使達請滕東行，不守區域，隨至雒陽，曉喻物情，崇明信本。帝問滕曰：佛法出世，何以化不及此？答曰：迦毗羅衛國者，三千大千世界，百億日月之中心也。三世諸佛皆在彼生。乃至天龍鬼神，有願行者皆生於彼，受佛正化，咸得悟道。餘處眾生無緣感佛，佛不往也。佛雖不往，光明及處，或五百年，或一千年，或一千年外，皆有聖人傳佛聲教而化導之，廣說教義。文廣故略也。
傳雲。永平十四年正月一日，五嶽諸山道士，朝正之次，自相命曰：天子棄我道法，遠求胡教，今因朝集，可以表抗之。其表略曰：五嶽十八山觀，太上三洞弟子褚善信等，六百九十人死罪上言。臣聞太上無形無名，無極無上，虛無自然，大道出於造化之前，上古同尊，百王不易。今陛下道邁義皇，德高堯舜。竊承陛下，棄本追末，求教西域，所事乃是胡神，所說不參華夏。願陛下恕臣等罪，聽與試驗。臣等諸山道士，多有徹視遠聽，博通經典。從元皇已來，太上群錄、太虛符祝，無不綜練，達其涯極。或策使鬼神，或吞霞飲氣，或入火不燒，或履水不溺，或白日昇天，或隱形不測，至於方術，無所不能。願得與其比挍。一則聖上意安，二則得辨真僞，三則大道有歸，四則不亂華俗。臣等若比對不如，任聽重決；如其有勝，乞除虛妄。敕遣尚書，令宋庠引入長樂宮，以今月十五日可集白馬寺。道士等便置三壇，壇別開二十四門。南嶽道士褚善信，華嶽道士劉正念，恆嶽道士桓文度，岱嶽道士焦得心，嵩嶽道士呂惠通，霍山、天目、五臺、白鹿等十八山道士祁文信等，各齎靈寶真文、太上玉訣、三元符錄等五百九卷，置於西壇。茅成子、許成子、黃子、老子等二十七家，子書二百三十五卷，置於中壇。饌食奠祀百神，置於東壇。帝御行殿，在寺南門，佛舍利、經、像置於道西。十五日齋訖，道士等以柴荻和檀，沈香為炬，遶經泣曰：臣等上啟太極大道、元始天尊、眾仙百靈。今胡神亂夏，人主信邪，正教失蹤，玄風墜緒。臣等敢置經壇上，以火取驗，欲使開示，蒙心得辨真僞。便縱火焚經，經從火化，悉成煨燼。道士等相顧失色，大生怖懼。將欲昇天隱形者，無力可能；禁劾鬼神者，呼策不應。各懷愧恧。南嶽道士費叔才自憾而死。太傅張衍語褚信曰：卿等所試無驗，即是虛妄。宜就西來真法。褚信曰：茅成子雲，太上者，靈寶天尊是也。造化之作謂之太素，斯豈妄乎！衍曰：太素有貴德之名，無言教之稱。今子說有言教，即為妄也！信默然。時，佛舍利光明五色，直上空中旋環如蓋，遍覆大眾，映蔽日光。摩滕法師踴身高飛，坐臥空中，廣現神變。于時，天雨寶花，在佛、僧上。又聞天樂感動人情，大眾咸悅，歎未曾有；皆遶法蘭，聽說法要，並吐梵音，歎佛功德，亦令大眾稱揚三寶，說善惡業皆有果報，六道三乘諸相不一。又說出家功德，其福最高；初立佛寺，同梵福量。司空陽城侯劉峻，與諸官人士庶等千餘人出家；四嶽諸山道士呂惠通等，六百二十人出家；陰夫人王婕妤等，與諸宮人婦女二百三十人出家。便立十寺，七所城外安僧，三所城內安尼。自斯已後廣矣。
傳有五卷，略不備載。有人疑此傳近出，本無角力之事。案吳書，明費叔才憾死，故傳為實錄矣。
後漢書郊祀志四出范曄漢書。
志曰：佛者，漢言覺也。將以覺悟群生也。統其教以脩善，慈心為主。不殺生類，專務清淨。精進者為沙門，漢言息心。剔髮去家，絕情洗慾，而歸於無為也。又以人死精神不滅，隨復受形，所行善惡，後生皆有報應。所貴行善，以練其精神，練而不已，以至無生，而得為佛也。身長一丈六尺，黃金色，項中佩日月光；變化無常、無所不入，故能化通萬物，而大濟群生也。有經書數千卷，以虛無為宗，包羅精粗，無所不統。善為宏闊，勝大之言。所求在一體之內，所明在視聽之表。歸依玄微，深遠難得而測。故王公大人，觀生死報應之際，無不懅然自失也。魏書雲：其佛經大抵言生生之類，皆因行業而起，有過去、當今、未來三世也。其脩道階次等級非一，皆緣淺以及深，藉微以為著。率在於積仁順、蠲嗜慾、習虛靜，而成通照也。
吳主孫權論敘佛道三宗五出吳書。
孫權赤烏四年，有康居國大丞相長子，棄俗出家為沙門，厥名僧會，姓康氏。神儀剛正，遊化為任。時三國鼎峙，各擅威權；佛法久被中原，未達江表。會欲道被未聞，化行南國。初達建鄴，營立茅茨，設像行道。吳人初見謂為妖異，有司奏聞；吳主曰：佛有何靈驗耶？會曰：佛晦靈跡，垂餘千載，遺骨舍利，應現無方。吳主曰：若得舍利，當為立塔。經三七日，遂獲舍利，五色耀天，剖之逾堅，燒之不然，光明出火，作大蓮花，照曜宮殿。臣、主驚嗟，希有瑞也。信情大發，因為造塔，度人立寺。以其所住為佛陀裏，又以教法初興，故名建初寺焉。下敕問尚書令闞澤曰：漢明已來，凡有幾年，佛教入漢既久，何緣始至江東？澤曰：自漢明永平十年，佛法初來，至今赤烏四年，則一百七十年矣。初永平十四年，五嶽道士與摩滕角力之時，道士不如，南嶽道士褚善信、費叔才等在會自憾而死，門徒弟子歸葬南嶽，不預出家，無人流布。後遭漢政陵遲，兵戎不息，經今多載，始得興行。又曰：孔丘、李老得與佛比對不？澤曰：臣聞魯孔君者，英才誕秀，聖德不群，世號素王。制述經典，訓獎周道，教化來葉，師儒之風澤閏今古。亦有逸民，如許成子、原陽子、莊子、老子等百家子書。皆脩身自翫，放暢山谷，縱佚其心，學歸澹泊，事乖人倫長幼之節，亦非安俗化民之風。至漢景帝，以黃子、老子義體尤深，改子為經，始立道學；敕令朝野，悉諷誦之。若以孔、老二教，比方佛法遠則遠矣！所以然者，孔老二教，法天制用，不敢違天；諸佛設教，天法奉行，不敢違佛。以此言之，實非比對。吳主大悅，以澤為太子太傅。云云。
宋文帝集朝宰論佛教六　出高僧等傳。
文帝即宋高祖第三子也。聰睿英博，雅稱令達，在位三十年。嘗以暇日從容而顧問侍中何尚之、吏部羊玄保曰：朕少來讀經不多，比日彌復無暇，三世因果未辨措懷，而復不敢立異者，正以卿輩時秀，率所敬信也。范泰、謝靈運常言：六經典文，本在濟俗為政，必求性靈真奧，豈得不以佛理為指南耶？近見顏延之折達性論，宗炳難白黑論，明佛法汪汪，尤為名理，並足開獎人意。若使率土之濱皆敦此化，則朕坐致太平矣，夫復何事！尚之對曰：悠悠之徒多不信法，以臣庸弊，更荷褒拂，非所敢當。至如前代群英，則不負明詔矣。中朝已遠，難復盡知。渡江已來，則王導、周顗、庾亮、王濛、謝尚、郗超、王坦、王恭、王謐、郭文舉、謝敷、戴逵、許詢，及亡高祖兄弟，及王元琳昆季、範汪、孫綽、張玄、殷顗等，或宰輔之冠蓋，或人倫之羽儀，或置情天人之際，或抗跡煙霞之表，並稟志歸依，措心崇信。其間比對，則蘭、護開潛，深、遁崇邃，皆亞跡黃中，或不測之人也。慧遠法師嘗雲：釋氏之化，無所不可，適道固自教源，濟俗亦為要務。竊尋此說有契理要。若使家家奉戒，則罪息刑清，陛下所謂坐致太平，誠如聖旨。羊玄保進曰：此談蓋天人之際，豈臣所宜預。竊謂秦楚論強兵之事，孫吳盡吞併之術，將無取於此也。帝曰：此非戰國之具，良如卿言。尚之對曰：夫禮隱逸則戰士怠，貴仁德則兵氣衰，若以孫吳為志，茍在吞噬，亦無取堯舜之道，豈惟釋教而已哉！帝曰：釋門有卿，亦猶孔門之有季路，所謂惡言不入於耳也。自是文帝致意佛經，及見嚴觀諸僧，輒論道義。屢延殿會，躬御地筵，同僧列飯。時有沙門竺道生者，秀出群品，英義獨拔。帝重之，嘗述生頓悟義，僧等皆設巨難。帝曰：若使逝者可興，豈為諸君所屈！時顏延之著離識論，帝命嚴法師辯其同異，往返終日。笑曰：公等今日，無愧支、許之談也。云云。
元魏孝明召佛道門人論前後七　出魏書。
正光元年，明帝加朝服，大赦天下。召佛、道二宗門人殿前齋訖。侍中劉騰宣敕，請法師等與道士論議，以釋弟子疑網。時，清通觀道士姜斌與融覺寺僧曇謨最對論。帝曰：佛與老子同時不？斌曰：老子西入化胡，佛時以充侍者，明是同時。最曰：何以知之？斌曰：案老子開天經，是以得知。最曰：老子當周何王幾年而生？周何王幾年西入？斌曰：當周定王即位三年乙卯之歲，於楚國陳郡苦縣厲鄉曲仁裏，九月十四日夜子時生。至周簡王四年丁丑歲，事周為守藏吏。簡王十三年，遷為太史，至敬王元年庚辰歲，年八十五，見周德凌遲，與散關令尹喜，西入化胡。斯足明矣。最曰：佛以周昭王二十四年四月八日生，穆王五十二年二月十五日滅度。計入涅槃後，經三百四十五年，始到定王三年，老子方生，生已年八十五？至敬王元年，凡經四百二十五年，始與尹喜西遁。據此年載懸殊，無乃謬乎？斌曰：若佛生周昭之時，有何文記？最曰：周書異記、漢法本內傳，並有明文。斌曰：孔子既是制法聖人，當時於佛迥無文記，何耶？最曰：仁者識同管窺，覽不弘遠。案孔子有三備卜經，謂天、地、人也。佛之文言，出在中備，仁者早自披究，不有此迷。斌曰：孔子聖人，不言而知，何假卜乎？最曰：惟佛是眾聖之王，四生之首，達一切含靈，前後二際，吉凶終始，不假卜觀。自餘小聖，雖曉未然之理，必藉蓍龜以通靈卦也。侍中尚書令元又宣敕語：道士姜斌論無宗旨，宜下席。又問：開天經何處得來，是誰所說？即遣中書侍郎魏收、尚書郎祖瑩等，就觀取經。帝令議之。太尉丹陽王蕭綜、太傅李寔、衛尉許伯桃、吏部尚書邢欒、散騎常侍溫子昇等一百七十人，讀訖奏雲：老子止著五千文，更無言說。臣等所議，姜斌罪當惑眾。帝加斌極刑，三藏法師菩提流支苦諌乃止，配徙馬邑。
大人有作司牧生民，結繩以往書契所紀。羲軒已還，至於三代，墳典之跡，為秦所焚。漢採遺籍，復若山丘，固使六家七略，斑馬區異。釋氏之學聞於前漢，武帝元狩中，霍去病獲昆邪王，及金人率長丈餘，帝以為大神，列於甘泉宮，燒香禮拜。此則佛道流通之漸也。及開西域，遣張騫使大夏。還云：身毒、天竺國，有浮圖之教。哀帝元壽中，景憲受大月氏王口授浮圖經。後漢明帝夢金人，項有日光，飛行殿庭。傅毅始以佛對。帝遣郎中蔡愔、博士秦景等，使於天竺，寫浮圖遺範。仍與沙門迦攝摩滕、竺法蘭還雒陽。又得經四十二章及釋迦立像。帝令畫工圖之，置清涼臺及顯節陵上，緘經於蘭臺石室。浮圖，或言佛陀，聲相轉也。譯云淨覺，言滅穢成明，道為聖悟也。凡其經旨，大抵言生生之類，皆因行業而起，有過去、當今、未來歷三世，識神常不滅也。凡為善惡，必有報應，漸積勝業，陶冶麤鄙，經無數劫，藻練神明，乃致無生，而得佛道也。其間階次心行，等級非一，皆緣淺以至深，藉微而為著，率在於積仁順蠲嗜慾，習虛靜而成通照也。故其始修心，則依佛法僧，謂之三歸，若君子之三畏也。又有五戒，去殺、盜、婬、妄言、飲酒，大意與仁、義、禮、信、智同。云奉持之則生天人勝處，虧犯則墜鬼畜諸苦。又善惡生處，凡有六道焉。
諸服其道者，則剃落鬚髮，釋累辭家，結師資，遵律度，相與和居，治心修淨。行乞以自給，謂之沙門，或曰桑門，亦聲相近也。其根業各差，謂之三乘，聲聞、緣覺及以大乘。取其可乘運，以至道為名也。上根者修六度，進萬行，拯度億流，彌歷長遠，登覺境而號為佛也。本號釋迦文，此譯能仁，謂德充道備，戡濟萬物也。降於天竺，迦維羅衛國王之子，生於四月八日夜，從母右脅而出。姿相超異者三十二種，天降嘉瑞，亦三十二而應之。以二月十五日而入涅槃，此云滅度，或言常、樂、我、淨，明無遷謝及諸苦累也。又云：諸佛有二義：一者真實，謂至極之體，妙絕拘累，不得以方處期，不可以形量限，有感斯應，體常湛然。二權應者，謂和光六道，同塵萬類，生滅隨時，脩短應物，形由感生，體非實有，權形雖謝，真體不遷。但時無妙感，故莫得常見耳。斯則明佛生非實生，滅非實滅也。佛既謝往，香木焚尸，靈骨分碎，大小如粒，擊之不壞，焚亦不焦，而有光明神驗，謂之舍利。弟子收奉，竭香花，致敬慕，建宮宇，謂之為塔，猶宗廟也。故時稱為塔廟者是矣。於後百年，有王阿育者，以神力分佛舍利，役諸鬼神，造八萬四千塔，布於世界，皆同日而就。今雒陽、彭城、姑臧、臨淄，皆有阿育王寺，蓋承其遺跡焉。而影跡爪齒，留於天竺，中途來往者，咸言見之。初說教法，後皆著錄，綜覈深致，無所漏失。故三藏十二部經，如九流之異。統其大歸，終以三乘為本。後有羅漢、菩薩，相繼著論，贊明經義，以破外道，皆傍諸藏部大義，假立外問，而以內法釋之。傳於中國，漸流廣矣。漢初沙門皆衣赤布，後乃易以雜色。至於微言隱義，未之詳究。有沙門常山衛道安，性聰敏，日誦萬餘言，研求幽旨，慨無師匠，獨坐靜室十有二年，覃思搆精，神悟妙賾，以前出經多有舛駮，乃正其乖謬。爾後沙門傳法，大著中原。
魏先建國，出於玄朔，風俗淳一，與西域殊絕。故浮圖聲教，未之得聞。及神元與魏晉通聘，文帝在洛陽，昭成在襄國，備究南夏佛法之事。太祖平中山，經郡國見沙門皆致敬，禁軍旅無有所犯。有沙門僧朗，與其徒隱于泰山，帝致書，以繒素氈罽缽錫為禮，今猶號朗公谷焉。天興元年，下詔曰：夫佛法之興，其來遠矣。濟益之功，冥及存沒，神蹤遺法，信可依憑。其敕有司，於京城建飾容範，修整宮舍，令信向之徒有所居止。是歲作五級佛圖，耆闍崛山及須彌山殿，加以繢飾，別搆講堂、禪房及沙門座，莫不嚴具焉。
太宗踐位，亦遵先業，京邑四方，建立圖像，仍令沙門敷導民俗。皇始中，趙郡沙門法果，戒行精至，開演法籍。太祖詔徵以為沙門統，綰攝僧徒。言多允愜，供施甚厚，太宗崇敬，彌加於前。永興中，前後授以輔國宜城子、忠信侯、安城公之號，皆固辭。帝常親幸其居，以門狹小不容輿輦，更廣大之。年八十餘，太常中卒。帝三臨其喪，追贈老壽將軍、趙胡靈公。初果年四十，始為沙門，有子曰猛，詔令襲果所加爵。
世祖燾即位，亦遵太祖、太宗之業，每引高德沙門，與共談論。四月八日，輿諸佛像，行於廣衢，帝親御門樓，臨觀散花，以致禮敬。世祖平赫連昌，得沙門惠始，本張氏，清河人，聞羅什出經，詣長安見之，觀習禪定於白渠北。晝則入城聽講，夕還處靜三輔，有識者多宗之。劉裕滅姚泓，留子義真鎮長安。真及僚佐，皆敬重焉。後義真之去長安也，赫連屈局追敗之，道俗少長，咸見坑戮，惠始身被白刃而體不傷，屈局大怒，召始於前，以所佩寶劍，自擊之，又不能害，乃懼而謝罪。後至京都，多所訓導，人莫測其跡。世祖重之，每加禮敬。自初習禪至於沒世，五十餘年未嘗寢臥，跣行泥塵，初不汙足，色愈鮮白，世號白腳阿練。自知終期，齋潔端坐，僧徒滿側，凝泊而絕。停尸十日，容色如一，死十餘年，開殯改葬，初不傾壞，舉世異之。送葬者六千餘人，莫不感慟。中書監高允，為傳頌其德跡，冢上立石精舍，圖像存焉。
世祖雅好莊老，諷味晨夕，而富於春秋，銳志武功。雖歸宗佛法，敬重沙門，而未覽經教，深求緣報之旨。及得寇謙之道，以清靜無為，有仙化之證，遂信行其術。司徒崔浩奉謙之道，尤不信佛，每與帝言，數加誹毀，謂虛誕為世費。帝以其辯博，頗信之會。蓋吳反於杏城，關中騷擾。帝西伐至長安，入寺中觀焉。沙門飲從官酒，入其便室見有財產弓矢，及牧守富人所寄藏物，蓋以萬計。帝先忿沙門非法。浩時從行，因進其說，下詔誅長安沙門，焚破佛像。敕留臺下四方，一依長安行事。又詔曰：彼沙門者，假西戎虛誕，妄生妖孽，非所以齊一政化，布淳德於天下也。自王公已下，有私養沙門者皆送，過期不出，沙門身死，容者誅一門。時，恭宗為太子監國，素敬佛道，頻表陳刑殺之濫，又非圖像之罪。再三，帝不許，乃下詔曰：昔後漢荒君，信惑邪偽，妄假睡夢，信胡妖鬼，以亂天常，自古九州無此也。誇誕大言，不本人情，叔季之世，闇君亂主，莫不眩焉。由是政教不行，禮義大壞，鬼道熾盛，視王者之法蔑如也。自此已來，繼代禍亂，天罰極行，生民死盡，五服之內，鞠為丘墟，千里蕭條，不見人跡，皆由於此。朕承天緒屬，當窮運之弊，欲除偽定真，復羲農之政，其一切蕩除胡神，滅其蹤跡，庶無謝於風氏矣。自今已後，敢有事胡神，及造其形像、泥人、銅人者，門誅。雖言胡神，問今胡人，若有若無，皆是前代漢人無賴子弟劉元真、呂伯強之徒，接乞胡之誕言，用老莊之虛假，附而益之。皆非真實，至使王法廢而不行，蓋大姦之魁也。世有非常之人，能行非常之事。非朕孰能去此歷代之偽物？有司宣告，在所諸有佛圖形像及胡經，皆擊破焚除，沙門無少長，悉坑之。是歲真君七年三月也。恭宗言雖不用，然猶緩宣詔書，遠近預知，各得為計，京邑四方沙門，多亡匿而免者。其金銀、寶像、經論，大得秘藏，至於土木寺塔，聲教所及，皆畢除毀。
集論者曰：帝本戎馬之鄉，素絕文義之跡，既參軍事，所往誅殄，惟斯為政，餘無涉言，故殺史官，耻述過也。屬崔浩密搆，莫識佞辯，遂行誅除。時以為一代之快意也。不久癘及，追悔無由。視崔浩若仇讎，淫刑酷毒，為天下同笑也。
初浩與寇謙同從，苦與浩爭，浩不從，謙曰：卿今促年壽，滅門戶矣。至真君十一年，浩誅備五刑，時年七十。帝頗悔之，然業已行，難中修復。恭宗潛欲興之，未敢言也。時法令寬弛，存信之家奉事沙門，竊法服講誦者殷矣。至十三年二月，因癘而崩。子晃讒死，而孫立焉。
檢別傳，浩非毀佛法，宗尚天師寇謙之學仙道也。妻郭氏敬信釋典，誦金剛般若，浩取焚之，捐灰於廁，及幽執檻車，送于城南，使衛士十人，行溲其上，呼聲嗷嗷，聞于行路。浩曰：斯吾投經之現報也。初浩得肆其佞，誅夷釋門，深文加謗，昌言下詔，以為妖鬼之大魁也。帝未委之，可謂非常之人能行非常之事，信矣。浩門既誅，清河崔氏無遠近，及范陽盧氏、太原郭氏、河東柳氏，皆浩之親姻也，盡夷其族。詩云：讒人罔極，交亂四國。驗矣。集論者曰：自古三公之加刑者，斯最酷也，豈非恨其飾詐邪佞，濫毒仁祠？致癘及躬，無由自免，顯戮讒搆，密悔前愆！克己復禮，固難則矣。不自責於闇惑，方乃作虐尤人，終非靜過，畢為噬臍者所及。昔龍逢之遭夏桀，比干之剖殷辛，炮烙以樹嚴刑，酒池以悅臣妾。時人豈謂為正化也？縱而飾非，褒而唱善，及後南巢被放，白旗懸首，無有代者，身自當之。國除身喪，無所追收，禍不旋踵，自貽伊戚。沿斯已後，代代率然禪讓之道，魏文開其實錄，覈於終古，堯舜其猶病諸。故佛經曰：二儀尚殞，國有何常？斯至言也。世祖若能撫躬反問，本隸幽都，禮義之所不行，慈濟由來莫識，不知昔乘何業，奄有中原，如何恣此昏凶，行茲傲虐，事不可也。用此自勵，追悔絕乎！
時有沙門玄高者，空門之秀傑也。通靈感眾，道王河西，涼平東歸，太武信重，為太子晃之師也。晃孝敬自天，崇仰佛法，崔寇得倖於帝，恐晃攝政，或見危逐，密讒於帝，謂有異圖，可不先慮？帝乃信之，便幽太子於深宮。帝夢其祖父執劍怒曰：太子仁孝，忠誠允著，如何信讒？帝寤，集朝臣以述之，諸雄伯曰：太子無事，枉見幽辱。帝又信之。以真君五年正月，下詔曰：朕承祖宗重光之緒，思闡鴻業恢隆萬代。武功雖昭而文教未暢，非所以崇太平之治也。今域內安逸，百姓富昌，宜定制度為萬世之法。夫陰陽有往復，四時有代序。授子任賢，安全相付，所以休息疲勞，式固長久，古今不易之令典也。可令皇太子嗣理萬機，總統百揆，更舉賢良以備列職，擇人授任而黜陟之。其朝士、庶民，皆稱臣於太子。崔浩又譖云：太子前事實有謀心，但結高公道術，故令先帝降夢。如此物論，事跡難明，若不早除，必為巨害。帝又納之，即幽太子，死之。又收高於平城南，縊之。即宋元嘉二十一年也。爾夜門人莫知其死，忽有光明繞塔入房，有聲曰：吾已逝矣。弟子等奔赴尸所，請告遺訣。高蹶然起坐曰：大法應化，隨緣盛衰，盛衰在跡，理恆湛然。但念汝等不久復當如我耳。汝等死後，法當復興，善自修心，無令後悔。言已便臥而絕。崔浩讒辭既深，能令父猜其子，乃至幽死，況沙門乎？
太武以真君十三年二月五日崩。太子先已幽死，吳王以九日即位，改元永平。十月一日吳王又崩，帝孫諱濬即位，改元興安，是為文成帝也，廟號高宗。然佛教遠大，光明四海，此洲萬國，無王不奉，魏北雖除，南宋彌盛。稱為真君明主，不亦惑乎！猜子而信賊臣，孰可悼乎！感癘而自嬰禍，斯酷甚乎！民思返政，存立非一。
興安元年，高宗踐極，下詔曰：夫為帝王者，必祗奉明靈，顯彰仁道。其能惠著生民，濟益群品者，雖在往古，猶序其風烈。是以春秋嘉崇明之禮，祭典載功施之族，況釋教如來，功濟大千，惠流塵境。尋生死者歎其達觀，覽文義者貴其妙門。助王政之禁律，益仁智之善性，排撥群邪，開演正覺。故前代已來莫不崇尚，亦我國家常所尊事也。世祖太武皇帝，開廣邊荒，德澤遐被，沙門、道士，善行純誠，如惠始之倫，無遠不至，風義相感，往往如林。夫山海之深，怪物多有，姦淫之儔，得容假託，諸寺之中，致有兇黨。是以先朝因其瑕舋，戮其有罪，有司失旨，一切禁斷。景穆皇帝每為慨然，值軍國多事，未遑修復。朕承鴻緒，君臨萬邦，思述先志，以隆斯道。今制諸州城郡縣，於眾居之所，各聽建佛圖一區，任其財用，不制會限。其有好樂道法，欲為沙門，不問長幼，出於良家，性行素篤，鄉里所明者，聽出家。率大州五十，小州三十人，足以化惡就善，播揚道教也。於即天下承風，朝不及夕，往時所毀圖寺，並還修復，佛像經論，皆得顯出。于時，罽賓王種沙門師賢者，東遊涼城，又遊京下，值罷佛法，權假醫術，而守道不改。於修復日，即為沙門，同輩五人，帝親為下髮。賢為僧統。云云。
興光元年，敕有司於五級大寺，為太祖已下五帝，鑄釋迦文像五軀，各長一丈六尺，用赤金二十五萬斤。
沙門曇曜，帝禮為師。請帝於京西武州西山石壁，開窟五所，鐫佛像各一，高者七十尺，次六十尺，彫飾奇偉，冠於萬代。今時見者傳云：谷深三十里，東為僧寺，名曰靈巖，西頭尼寺，各鑿石為龕，容千人。已還者相次櫛比，石崖中七里極高峻，佛龕相連餘處，時有斷續，佛像數量，孰測其計？有一道人年八十，禮像為業，一像一拜，至于中龕而死，尸僵伏地，以石封之。今見存焉，莫測時代。在朔州東三百里，恆安鎮西二十餘里，往往來者述之，誠不思議之福事也。
皇興元年，高祖孝文誕載，於恆安北臺，起永寧寺。七級佛圖，高三百餘尺，基架博敞，為天下第一。又於天宮寺，造釋迦文像，高四十二尺，用赤金十萬斤，黃金六百斤。又搆三級石佛圖，高十丈，榱棟楣楹，上下重結，大小皆石，鎮固巧密，為京華壯觀。
延興元年，顯祖獻文禪位於太子僧蓋，一名宏，即孝文也。年五歲，聰聖玄覽，窮神知幾。既初踐位，顯祖移御北苑崇光宮，統習玄籍，建鹿野佛圖於苑中之西山。去崇光右十里，巖房禪室，禪僧居之。
承明元年，顯祖太上皇崩，造建明寺。爾後建福度僧，立寺非一。
太和十六年下詔，每年四月八日，七月十五日，聽大州一百人為僧尼，中州五十，下州二十人，著令以為常准。太和十九年，帝幸徐州白塔寺，顧諸王侍臣曰：此寺近有名僧嵩法師者，受成實論於羅什，後授淵法師，淵又授登、紀二法師。朕每翫成實，可以釋人深情，故至此寺。道登雅有義業，高祖眷賞，恆侍講論於禁內。及卒，帝悼惜施帛千疋，設一切僧齋，京城七日行道。下詔曰：朕師登法師奄至殂，背痛怛摧，慟不能已。已比藥治，慎喪未容即赴，便准師義哭諸門外。緇素榮之。
西域沙門跋陀者，有深道業，帝所敬重。詔於少室山陰立少林寺，以居之，公給衣供。
二十一年五月詔曰：羅什法師可謂神出五才，志入四行者也。今常住寺猶有遺蹤，欽悅循跡，情深遐邇，可於舊堂所為建三級佛圖。又見逼昏虐為道珍軀，既蹔同俗禮，應有子胤，可推訪以聞，當加敘接。先是立監福曹，又改為昭玄。備有官屬，以斷僧務，即如今同文寺崇玄署是也。高祖時知名沙門，有道順、慧覺、僧意、慧紀、僧範、道辯、慧度、智誕、僧顯、僧義、僧利，並以義行重焉。
有魏孝文聖天子也，五歲受禪，十歲服冕。太和十八年遷都於洛，二十年改姓為元氏。文章百篇，冠絕終古，初登詔誥，假手有司，太和已後，並自運筆。前後諸帝不能及之。如僧行篇所下詔也。
世宗即位，下詔曰：緇素既殊，法律亦異。故道教彰於互顯，禁勸各有所宜。其僧犯殺人已上罪者，依俗格斷。餘犯悉付昭玄，以內律僧制判之。
熙平元年，詔遣沙門慧生，使西域采經律。涉七載，正光三年冬還。所獲經論一百七十部。景明初，世宗詔大長秋卿，准代京靈巖寺石窟，於洛南伊闕山，為高祖文昭皇太后，營石窟二所。去地三百一十尺，後以斬山太高，費功難就。奏移就下平，去地一百尺，南北一百四十尺。永平中，為世宗造石窟一凡三所。從景明元年至正光四年，二十四載方成，用功八十萬二千三百六十六。
肅宗熙平中，於城內起永寧寺。靈太后親率百僚，表基立剎。塔有九層，高四十餘丈，費用不可勝計。景明寺塔，亦其亞也。爾後，官私寺塔，其數甚眾。神龜元年，司空尚書令任城王澄，奏寺塔漸多，妨民居事。略云：如來闡教多約山林，今此僧徒戀眷城市，豈湫隘是經行所宜，浮諠是栖禪之地？當由利引其心，莫能自止。且住者既失其真，造者或損其福，乃釋氏之糟糠，法門之社鼠，內戒所不容，王典所宜棄矣。奏可。未幾，天下喪亂，加以河陰之禍，朝士死者，復捨其家為寺，禁令不復行焉。興和二年，詔以鄴城舊宮，為天平寺。世宗已來至武定末，沙門知名者，有慧猛、慧辯、慧深、僧暹、道銀、僧獻、道晞、僧深、慧光、慧顒、法榮、道長，並見重道俗。自魏有天下，至於禪讓，佛經流通，大集中國，凡四百一十五部，合一千九百一十九卷。正光已後，天下多虞，王役尤甚，於是所在編戶，相從入道，假慕沙門，實避調役，猥濫之極。自中國有佛法，未之有也。略計僧尼二百餘萬，其寺三萬有餘。流弊不歸，一至於此，識者所以太息矣！
道家之原出於老子，其自言也。先天地生，以資萬類。上處玉京，為神王之宗；下在紫微，為飛仙之主。千變萬化，有德不德；隨感應物，厥跡無常。授軒轅於峨嵋，教帝嚳於牧德。大禹聞長生之決，尹喜受道德之旨。至於丹書紫字，昇玄飛步之經；玉石金光，妙有靈洞之說。不可勝紀，其為教也，咸蠲去邪累，澡雪心神；積行樹功，累德增善，乃至白日昇天，長生世上。是以秦皇、漢武，甘心不息，勞心竭事，所在追求，終莫之致，退恨於後。故有欒大徐氏之誅，然其道惑人，效學非一。靈帝置華蓋於濯龍，設壇場而為禮。及張陵受道於鵠鳴，因傳天宮章本，千有二百，弟子相授，其事大行，齋祠跪拜，各有成法。於是三元九府，百二十官，一切諸神，咸所統攝。又稱劫數，頗竊佛經，及其劫終，稱天地俱壞。其書多有禁秘，非其徒不得輒觀。至於化金銷玉，行符敕水，奇方妙術，萬等千條。上云羽化飛天，次稱消災滅禍。故好異者，往往而尊事之。初文帝入賓於晉，從者云登仙伊闕。太祖好老子之言，誦詠不倦。天興中，儀曹郎董謐，上服食仙經數十篇，乃置仙人博士，立仙坊煮練百藥，封西山以供其薪蒸，令死罪者服之，多死無驗。太祖猶特修焉。太醫周澹，苦其煎採之役，欲廢其事，陰令妻貨仙人博士張曜妾，得曜隱罪，曜懼死，因請自辟穀。太祖許之，給曜資用，為造靜堂於苑中，給洒掃民二家，而練藥之官仍為不息。久之，太祖意少懈，乃止。
世祖時，道士寇謙之，字輔真，南雍州刺史讚之弟也。早好仙道，修張魯之術，服食餌藥，歷年無效。有仙人成公興，傭作謙家，後謙之筭七曜，惘然不了。興曰：何為不釋？謙之曰：我學筭累年，延筭周髀不合。興令依言布之，俄爾便決。謙嘆伏，欲師事，興固辭求為謙之弟子。未幾，與入華山，居石室，興採藥與謙服，不復飢。又共入嵩高山石室曰：當有人將藥來，得但食，莫疑。尋有人將藥至，皆是毒虫臭物，謙之懼走。興還具問，便嘆息曰：先生未仙，止可為帝王師耳。興事謙七年，便曰：不得久留，明中應去。至期果卒，見兩童子，一持法服，一持錫杖及缽，至興尸所，興欻然而起，著衣持缽，執杖而去。
謙之守志嵩岳，以神瑞二年十月，遇大神乘雲駕龍，導從百靈，集於山頂，稱太上老君。謂謙之曰：自天師張陵去世已來，地上曠職，上谷寇謙之文身直理，吾故授汝天師之位，賜汝雲中新科二十卷，自開闢已來，不傳於世，汝宣吾新科，清整道教，除去三張偽法、租米錢稅及男女合氣之術。大道清虛，寧有斯事？專以禮度為首，加之以服食閉練。使玉女九疑十二人，授謙導引口訣。遂得辟穀氣盛，顏色鮮麗，弟子十餘人，皆得其術。太常八年十月，有牧土上師李普文，來嵩岳云：老君之玄孫也。昔居代郡桑乾，漢武時得道，為牧土宮主，領治三十六土，人鬼之政地，方十八萬里，其中為方萬里者，有三百六十方。遣弟子云：嵩岳所統廣漢方萬里，以授謙之作誥。
錄圖六十卷真經付汝，輔佐北方泰平真君，出天宮靜輪之法，能興造克就，則超登真仙矣。
又云：地上生民，末劫垂及，行教甚難，男女立壇宇，朝夕禮拜。
又云：二儀之間，有三十六天，天別三十六宮，宮有一主，其赤松王喬韓終、張安世、劉根、張陵，近世仙者，並為翼從。命謙之與群仙為友。
又云：佛者，昔於西胡得道，在三十二天，為延真宮主，勇猛苦教。故其弟子皆髡形染衣，斷絕人道，天上衣服悉然。始光年中，初奉其書，獻之世祖。乃令謙之止於張曜辟穀之所，供其食物。朝野聞之，若存若亡，未全信也。崔浩獨異其言，因師事之，受其法術。上疏贊明其事曰：臣聞聖王受命，則有天應，而河洛圖書，寄言於虫獸之文，未若今日人神接對，手筆粲然，辭旨深妙，自古無此。昔漢高英聖，四皓猶或耻之，不為屈節。今清德隱仙，不召自至，斯誠陛下侔蹤軒黃，應天之符也。豈可以世俗常談，而忽上靈之命？臣竊懼之。世祖欣然，乃使謁者奉玉帛、牲牢祭嵩岳，迎致其餘弟子在山中者。於是崇奉天師，立道壇，顯揚新法，布告天下，道業大行。浩事天師，甚謹拜禮，人或譏之。
于時中岳道士三十餘人至，起天師道場京之東南。重壇五層，依新經制度，給道士百二十人衣食，齋肅祈請六時，月設廚會數千人。
謙之奏曰：陛下以真君御世，建靜輪天宮，開古未有。應登受符書，以彰聖德。世祖從之。至道壇受符錄，備法駕旗幟盡青，以從道家之色也。自後諸帝即位，皆如之。恭宗見謙之奏，造靜輪天宮，必令高不聞雞犬聲，與上天神交接。功役萬計，經年不成。乃言於世祖曰：人天道殊，卑高定分。今謙之欲要以無成之期，說不然之事，財力費損，百姓疲勞，無乃不可乎！必如其言，未若因東山萬仞之崖，為功差易。帝深然之。但為崔浩贊成，難違其意。沉吟久之，曰：吾亦知其無成事，既爾何惜五三百功？真君九年，謙之卒，葬以道士之禮，諸弟子以為尸解，變化而去。靜輪天宮竟不成便止。
時京兆韋文秀隱中岳，世祖徵問方士金丹事，對曰：神道幽昧，變化難測，可以闇遇，難以預期。臣昔受於先師，未之為也。世祖重其豪族溫雅，遣與尚書崔賾詣王屋山，合丹竟不成。
時方士至者，前後數十人，歷出名行，河東祁纖好相人，世祖賢之，拜纖上大夫。
頻陽絳略聞喜，吳劭導引養精，年百餘歲，神氣不衰，恆農閻平仙，博覽百家，不能達意。然辭對可錄，帝授官固辭。扶風魯祈，遭赫連虐，避地寒山，教授數百人，好方術，少嗜慾。
河東羅崇之餌松脂，不食五穀。云受道中條山，有穴通崑崙蓬萊，得見仙人往來，帝令還鄉，立壇祈請。詔河東給所須，崇入穴百步，遂窮召還，有司以誣罔不道，奏罪之。世祖赦之，以開待賢之意。
東萊王道翼，隱韓信山四十餘年，斷粟食麥，通經章符錄，不交時俗。顯祖令青州刺史召赴都，仍守本操。遂令僧曹給衣食終身。太和十五年，詔曰：夫至道無形，虛寂為主，自有漢已後，置立壇祠，先朝以其至順可歸，為立寺宇。昔京城之內，居舍尚希，今者里宅櫛比，人神猥湊，非所以祇崇至法，清敬神道，可移於都南桑乾之陰，岳山之陽，永置其所，給戶五十，以供齋祀之用。仍名為崇虛寺，可召諸州隱士，圓滿九十人，遷洛移鄴，踵如故事。其道壇在南郊方二百步，以正月七日，七月七日，十月五日，壇主、道士、高人，一百六十人，以行拜祠之禮。諸道士罕能精至，又無才術可高。武定六年，有司執罷之。河東張遠遊、河間趙靜通等，齊文襄王，別置館京師，重其道術而禮接焉。
余檢天師寇謙之敘，陳太上老君所言，同夫蓬萊之居海下，崑崙之飛浮天上也。
又云：三十六土萬里，為方三百六十等，何異張角之三十六方乎？案後漢皇甫嵩傳云，鉅鹿張角，自稱大賢郎，師奉事黃老，行張陵之術，用符水咒法，以治百病。遣弟子八人，使於四方，行化道法，轉相誑惑，十餘年間，眾數十萬。自青、徐、幽、冀、荊、揚、兗、豫，八州之民，莫不必應，遂置三十六方，方猶將軍之号也。大方萬餘人，小方六千人，訛言蒼天死，黃天當立。歲在甲子，天下大吉，以白土書京邑寺門，作甲子字。中平元年三月五日，內外俱起，皆著道士黃服，戴黃巾，或殺人祠天。于時賊徒數十萬眾，初起穎川，作亂天下，並為皇甫嵩討滅，餘熸不滅，今猶服之。
邵曰：釋氏非管窺所及，率爾妄言之。又引列御寇書，述商太宰問孔子聖人事。又黃帝夢遊華胥氏之國，華胥氏之國，在佛神遊而已。此之所言髣髴於佛。石符姚世，經譯遂廣。蓋欲柔伏人心，故多寓言以方便。不知是何神怪，浩蕩之甚乎！其說人身善惡，世事因緣，以慈悲喜捨，常樂我淨，書辯至精，明如日月，非正覺孰能證之？凡在黔首，莫不歸命，達人則慎其身口，修其慧定，平等解脫，究竟菩提。及僻者為之，不能通理，徒務費竭財力，功利煩濁。猶六經皆有所失，未之深也已矣。
僕嘗為造化篇，以學古制今，觸類而廣之。復有此文，兼象天問以遊思云爾。
聞之遂古大火然兮，水亦溟涬無涯邊兮。
女媧練石補蒼天兮，共工所觸不周山兮，
河洛交戰寧深淵兮，黃炎共鬥涿鹿川兮。
女妓九子為氏先兮，蚩尤鑄兵幾千年兮。
十日並出堯之間兮，羿迺斃日事豈然兮？
常蛾奔月誰所傳兮，豐隆騎雲為靈仙兮，
夏開乘龍何因緣兮，傳說託星安得宣兮？
夸父鄧林義亦艱兮，尋木千里烏易論兮，
穆王周流往復旋兮，河宗王母可與言兮。
青鳥所解路誠亶兮，五色玉石出西偏兮，
崑崙之墟海北間兮，去彼宗周萬二千兮。
山經古書亂編篇兮，郭釋有兩未精堅兮。
上有剛氣道家言兮，日月五星皆虛懸兮。
倒景去地出雲煙兮，九地之下如有天兮，
土伯九約寧若先兮，西方蓐收司金門兮，
北極禺强為常存兮。帝之二女遊湘沅兮，
霄明燭光向焜煌兮。太一司命鬼之元兮，
山鬼國殤為遊魂兮。迦維羅衛道最尊兮，
黃金之身誰能原兮？恆星不見頗可論兮，
其說彬炳多聖言兮。六合之內理常渾兮，
幽明詭怪令智惛兮。河圖洛書為信然兮，
孔甲豢龍古共傳兮。禹時防風處隅山兮，
春秋長狄生何邊兮，臨洮所見又何緣兮，
蓬萊之水淺於前兮，東海之波為桑田兮。
山崩邑淪寧幾千兮，石生土長必積年兮。
漢鑿昆明灰炭全兮，魏開濟渠螺蚌堅兮。
白日再中誰使然兮，北斗不見藏何間兮？
建章鳳闕神光連兮，未央鍾虡生花鮮兮。
銅為兵器秦之前兮，丈夫衣綵六國先兮，
周時女子出世間兮，班君絲履遊太山兮。
人鬼之際有隱淪兮，四海之外孰方圓兮？
沃沮肅慎東北邊兮，長臂兩面亦乘船兮。
東南倭國皆文身兮，其外黑齒次裸民兮，
侏儒三尺並為鄰兮，西北丁零又烏孫兮，
車師月支種類繁兮，馬蹄之國善騰奔兮，
西南烏弋及罽賓兮，天竺于闐皆胡人兮，
條支安息西海漘兮，人跡所極至大秦兮。
珊瑚明珠銅金銀兮，琉璃馬腦來雜陳兮，
硨磲水精莫非真兮，雄黃雌石出山垠兮。
青白蓮花被水濱兮，宮殿樓觀並七珍兮。
窮陸溟海又有民兮，長股深目豈君臣兮，
丈夫女子及三身兮，結胸反舌一臂人兮，
跂踵交脛與羽民兮，不死之國皆何因兮？
茫茫造化理難循兮，聖者不測況庸倫兮，
筆墨之暇為此文兮，薄暮雷電聊以忘憂又示君兮。
梁典云：江淹位登金紫。初淹年六歲，能屬文，為詩最長，有遠識，愛奇。尚年二十，以五經授宋諸王，待以客禮。初年十三而孤貧，採薪養母，以孝聞。及梁朝，六遷侍中。夢郭璞索五色筆，淹與之。自是為文不工，人謂其才盡，然以不得志故也。有集十卷，深信天竺緣果之文。余撿其行事，與傳同焉。綴述佛理，不多錄其別篇，知明賢之雅志耳。
三世之事信而有徵，家業歸心勿輕慢也。其間妙恉具諸經論，不復於此，少能讚述。但懼汝曹猶未牢固，略重勸誘耳。
源夫四塵五陰，剖析形有；六舟三駕，運載群生。萬行歸空，千門入善，辯才智慧，豈徒七經、百氏之博哉？明非堯舜、周孔、老莊之所及也。內外兩教，本為一體，漸極為異，深淺不同。內典初門設五種之禁，與外書五常符同。仁者，不殺之禁也；義者，不盜之禁也；禮者，不邪之禁也；智者，不酒之禁也；信者，不妄之禁也。至如畋狩、軍旅、醼饗、刑罰，因民之性不可猝除，就為之節使不淫濫耳。歸周孔而背釋宗，何其迷也！俗之謗者大抵有五：其一，以世界外事及神化無方為迂誕也；其二，以吉凶禍福或未報應為欺誑也；其三，以僧尼行業多不精純為姦慝也；其四，以糜費金寶減耗課役為損國也；其五，以縱有因緣而報善惡，安能辛苦今日之甲，利益後世之乙乎為異人也。今並釋之于下云。
釋一曰：
夫遙大之物，寧可度量？今人所知莫若天地，天為精氣，日為陽精，月為陰精，星為萬物之精，儒家所安也。星有墜落，乃為石矣。精若是石，不可有光性。又質重，何所繫屬？一星之徑大者百里，一宿首尾相去數萬。百里之物數萬相連，闊狹縱斜常不盈縮。又星與日月光色同耳，但以大小為其等差。然而日月又當石耶？石既牢密烏兔焉容？石在氣中豈能獨運？日月星辰若皆是氣，氣體輕浮當與天合，往來環轉不得偝違，其間遲疾理寧一等。何故日月、五星、二十八宿，各有度數，移動不均？寧當氣墮，忽變為石？地既滓濁，法應沉厚。鑿土得泉，乃浮水上。積水之下，復有何物？江河百谷，從何處生？東流到海，何為不溢？歸塘尾閭，渫何所到？沃焦之石，何氣所然？潮汐去還，誰所節度？天漢懸指，那不散落？水性就下，何故上騰？天地初開便有星宿，九州未劃列國未分，翦疆區野若為躔次，封建以來誰所制割？國有增減星無進退，災祥禍福就中不差。懸象之大，列星之夥。何為分野？止繫中國？昴為旄頭，匈奴之次，西胡、東夷、彫題、交趾，獨棄之乎？以此而求，迄無了者。豈得以人事尋常，抑必宇宙之外乎？
凡人所信惟耳與目，自此之外咸致疑焉。儒家說天，自有數義，或渾或蓋，乍穹乍安，計極所周，筦維所屬。若所親見，不容不同，若所測量，寧足依據？何故信凡人之臆說，疑大聖之妙旨，而欲必無恆沙世界，微塵數劫乎？而鄒衍亦有九州之談；山中人不信有魚大如木，海上人不信有木大如魚；漢武不信弦膠，魏文不信火布；胡人見錦，不信有蟲食樹吐絲所成。昔在江南，不信有千人氈帳；及來河北，不信有二萬石船。皆實驗也。世有祝師及諸幻術，猶能履火蹈刃，種瓜移井，倏忽之間千變萬化。人力所為尚能如此，何妨神通感應不可思量，千里寶幢，百由旬座，化成淨土，踊出妙塔乎？
釋二曰：
夫信謗之興有如影響，耳聞眼見其事已多。或乃精誠不深，業緣未感，時儻差間，終難獲報耳。善惡之行禍福所歸，九流百氏皆同此論，豈獨釋典為虛妄乎？項託、顏回之短折，伯夷、原憲之凍餧，盜跖、莊蹻之福壽，齊景、桓魋之富強，若引之先業冀以後生，更為實耳。如以行善而偶鍾禍報，為惡而儻值福徵，便可怨尤，即為欺詭，則亦堯舜之云虛，周孔之不實也。又安所依信而立身乎！
釋三曰：
開闢已來，不善人多而善人少，何由悉責其精潔乎？見有名僧高行，棄而不說，若睹凡猥流俗，便生非毀。且學者之不勤，豈教者之為過？俗僧之學經律，何異士人之學詩禮？詩禮之教，格朝廷之士，略無全行者；經律之禁，格出家之輩，而獨責無犯哉？且闕行之臣猶求祿位，毀禁之侶何慚供養乎？其於戒行自當有犯，一被法服已墮僧數。歲中所計齋講誦持，比諸白衣猶不啻山海也。
釋四曰：
內教多途，出家自是其一法耳。若能誠孝在心仁惠為本，須達流水不必剔落髦髮，豈令罄井田而起塔廟，窮編戶以為僧尼也？皆由為政不能節之，遂使非法之寺妨民稼穡，無業之僧空國賦筭，非大覺之本恉也。抑又論之，求道者身計也，惜費者國謀也。身計、國謀，不可兩遂。誠臣徇主而棄親，孝子安家而忘國，各有行也。儒有不屈，王侯高尚其事，隱有讓王，辭相避世山林，安可計其賦役，以為罪人也？若能皆化黔首悉入道場，如妙樂之世儴佉之國，則有自然粳米無盡寶藏，安求田蠶之利乎？
釋五曰：
形體雖死，精神猶存。人生在世，望於後身似不連屬，及其歿後，則與前身猶老少朝夕耳。世有魂神示見夢想，或降僮妾，或感妻孥，求索飲食徵須福祐，亦為不少矣。今人貧賤疾苦，莫不怨尤前世不修功德。以此而論，可不為之作地福乎？夫有子孫，自是天地間一蒼生耳，何預身事，而乃愛護遺以基趾。況於己之神爽，頓欲棄之乎？故兩疏得其一隅，累代詠而彌光矣。
凡夫曚蔽，不見未來，故言彼生與今生非一體耳。若有天眼，鑑其念念隨滅，生生不斷，豈可不怖畏耶？又君子處世，貴能克己復禮，濟時益物。治家者欲一家之慶，治國者欲一國之良。僕妾臣民，與身竟何親也，而為其勤苦修德乎？亦是堯舜、周孔虛失愉樂，一人修道濟度幾許蒼生，免脫幾身罪累，幸熟思之。
人生居世，須存顧俗計樹立門戶，不得悉棄妻子一皆出家。但當兼修行業，留心讀誦，以為來世資糧。人身難得，勿虛過也。
日月貞明，匪光景不能垂照；嵩華載育，非風雲無以懸感。大聖挺生，應期命世，所以匡濟風俗，矯正彝倫。非夫丘索墳典、詩書禮樂，何以成穆穆之功，致蕩蕩之化也哉！
故鴻荒道喪，帝昊興其文畫；結繩義隱，皇頡肇其文字。自斯以往，沿襲異宜，功成治定各有方冊。正宗既殄，樂崩禮壞，先聖之法有若綴旒。故仲尼歎曰：大道之行也，與三代之英，丘未逮也，而有志焉。夫有志以為古文猶好也。故自衛反魯，始立素王。於是刪詩書，定禮樂，列五始於春秋，興十翼於易道。夫子既亡，微言殆絕，七十並喪，大義遂乖。
逮乎戰國，俗殊政異，百家競起，九流互作。嬴政嫉之，故有坑焚之禍。至漢惠四年，始除挾書之律。其後外有太常、太史、博士之藏，內有延閣、廣內、秘室之府。開獻書之路，置寫書之官。至孝成之世頗有亡逸，乃使謁者陳農求遺書於天下。命光祿大夫劉向及子伋、歆等，讎校篇籍，每一篇已輒錄而奏之。會向亡哀，帝使歆嗣其前業。乃徙溫室中書於天祿閣上，歆遂總括群篇，奏其七略。及後漢蘭臺，猶為書部。又於東觀及仁壽闥，撰集新記，校書郎班固、傅毅並典秘籍。固乃因七略之辭，為漢書·藝文志。其後有著述者，袁山松亦錄在其書。
魏晉之世，文籍逾廣，皆藏在秘書中外三閣。魏秘書郎鄭默刪定舊文，時之論者，謂為朱紫有別。晉領秘書監荀勖，因魏中經更著新簿，雖分為十有餘卷，而縱以四部別之。惠懷之亂，其書略盡，江左草創十不一存。後雖鳩集，淆亂以甚。及著作佐郎李充始加刪正，因荀勖舊簿四部之法，而換其乙丙之書，沒略眾篇之名，總以甲乙為次。自時厥後，世相祖述。
宋秘書監謝靈運、丞王儉，齊秘書丞王亮、監謝朏等，並有新進，更撰目錄。宋秘書殷淳撰大四部目。儉又依別錄之體，撰為七志。其中朝遺書收集稍廣，然所亡者猶太半焉。
齊末兵火延及秘閣，有梁之初缺亡甚眾，爰命秘書監任昉躬加部集。又於文德殿內別藏眾書，使學士劉孝標等重加搜進。乃分數術之文更為一部，使奉朝請祖暅撰其名錄。其尚書閣內別藏經史雜書，華林園又集釋氏經論。自江左篇章之盛，未有踰於當今者也。
孝緒少愛墳籍，長而弗倦。臥病閑居傍無塵雜，晨光纔啟緗囊已散，霄漏既分綠帙方掩，猶不能窮究流略，探盡秘奧。每披錄內省多有缺然，其遺文隱記，頗好搜集。凡自宋齊以來，王公搢紳之館，苟蓄聚墳籍，必思致其名簿。凡在所遇，若見若聞，校之官目多所遺漏。遂總集眾家，更為新錄。其方內經記，至于術技，合為五錄，謂之內篇。方外佛、道，各為一錄，謂之外篇。凡為錄有七，故名七錄。
昔司馬子長記數千年事，先哲愍其勤，雖復稱為良史，猶有捃拾之責。況總括群書四萬餘卷，皆討論研覈，標判宗旨，才愧疏通，學慚博達。靡班嗣之賜書，徵黃香之東觀。儻欲尋撿內寡卷軸，如有疑滯傍無沃啟，其為紕繆，不亦多乎？將恐後之罪予者，豈不在於斯錄？如有刊正，請俟君子。
昔劉向校書，輒為一錄。論其指歸，辯其訛謬，隨竟奏上，皆載在本書。時又別集眾錄，謂之別錄，即今之別錄是也。子歆撮其指要，著為七略。其一篇即六篇之總最，故以輯略為名。次六藝略，次諸子略，次詩賦略，次兵書略，次數術略，次方技略。王儉七志改六藝為經典，次諸子，次詩賦為文翰，次兵書為軍書，次數術為陰陽，次方技為術藝。以向、歆雖云七略，實有六條，故別立圖譜一志，以全七限。其外，又條七略及漢藝文志中經簿所闕之書，并方外之經。佛經、道經各為一錄，雖繼七志之後，而不在其數。
今所撰七錄，斟酌王、劉。王以六藝之稱，不足摽榜經目，改為經典。今則從之，故序經典錄，為內篇第一。劉、王並以眾史合于春秋，劉氏之世史書甚寡，附見春秋誠得其例。今眾家記傳，倍於經典，猶從此志，實為繁蕪。且七略詩賦，不從六藝詩部，蓋由其書既多，所以別為一略。今依擬斯例分出眾史，序記傳錄，為內篇第二。諸子之稱，劉、王並同。又劉有兵書略，王以兵字淺薄，軍言深廣，故改兵為軍。竊謂古有兵革、兵戎、治兵、用兵之言，斯則武事之總名也，所以還改軍從兵。兵書既少，不足別錄，今附于子末，總以子兵為稱，故序子兵錄，為內篇第三。王以詩賦之名不兼餘制，故改為文翰。竊以頃世文詞總謂之集，變翰為集於名尤顯，故序文集錄，為內第四。王以數術之稱有繁雜之嫌，故改為陰陽；方技之言事無典據，又改為藝術。竊以陰陽偏有所繫，不如數術之該通；術藝則濫六藝與數術，不逮方技之要顯。故還依劉氏，各守本名。但房中、神仙既入仙道，醫經、經方不足別創，故合術技之稱以名一，錄為內篇第五。王氏圖譜一志，劉略所無。劉數術中雖有歷譜，而與今譜有異。竊以圖畫之篇，宜從所圖為部，故隨其名題各附本錄。譜既注記之類，宜與史體相參，故載于記傳之末。自斯以上，皆內篇也。
釋氏之教，實被中土，講說諷味，方軌孔籍。王氏雖載于篇，而不在志限，即理求事，未是所安。故序佛法錄，為外篇第一。仙道之書，由來尚矣。劉氏神仙陳於方技之末，王氏道經書於七志之外。今合序仙道錄，為外篇第二。王既先道而後佛，今則先佛而後道，蓋所宗有不同，亦由其教有淺深也。凡內、外二篇，合為七錄。天下之遺書秘記，庶幾窮於是矣。
有梁普通四年，歲惟單閼，仲春十有七日，於建康禁中里宅，始述此書。通人平原劉杳從余遊，因說其事。杳有志積久，未獲操筆。聞余已先著鞭，欣然會意。凡所抄集，盡以相與，廣其聞見，實有力焉。斯亦康成之於傳釋，盡歸子順之書也。
古今書最：
七略書，三十八種，六百三家，一萬三千二百一十九卷。五百七十二家亡，三十一家存。
漢書·藝文志書，三十八種，五百九十六家，一萬三千三百六十九卷。五百五十二家亡，四十四家存。
袁山松後漢·藝文志書，八十七家亡。
晉中經簿四部書，一千八百八十五部，二萬九百三十五卷。其中十六卷，佛經書簿少二卷，不詳所載多少。一千一百一十九部亡，七百六十六部存。
晉元帝書目四部，三百五帙，三千一十四卷。
晉義熙四年秘閣四部目錄。
宋元嘉八年秘閣四部目錄，一千五百六十四帙，一萬四千五百八十二卷。
宋元徽元年秘閣四部書目錄，二千二十帙，一萬五千七十四卷。
齊永明元年秘閣四部目錄，五千新足合二千三百三十二帙，一萬八千一十卷。
梁天監四年文德正御四部及術數書目錄，合二千九百六十八帙，二萬三千一百六卷。
新集七錄，內外篇圖書凡五十五部，六千二百八十八種，八千五百四十七帙，四萬四千五百二十六卷。
內篇五錄，四十六部，三千四百五十三種，五千四百九十三帙，三萬七千九百八十三卷。
外篇二錄，九部，二千八百三十五種，三千五十四帙，六千五百三十八卷。
經典錄，內篇一：
易部本，四種，九十六帙，五百九十卷。
尚書部，二十七種，二十八帙，一百九十卷。
詩部，五十二種，六十一帙，三百九十八卷。
禮部，一百四十種，二百一十一帙，一千五百七十卷。
樂部，五種，五帙，二十五卷。
春秋部，一百一十一種，一百三十九帙，一千一百五十三卷。
論語部，五十一種，五十二帙，四百一十六卷。
孝經部，五十九種，五十九帙，一百四十四卷。
小學部，七十二種，七十二帙，三百一十三卷。
右九部，五百九十一種，七百一十帙，四千七百一卷。
記傳錄，內篇二：
國史部，二百一十六種，五百九帙，四千五百九十六卷。
注歷部，五十九種，一百六十七帙，一千二百二十一卷。
舊事部，八十七種，一百二十七帙，一千三十八卷。
職官部，八十一種，一百四帙，八百一卷。
儀典部，八十種，二百五十帙，二千二百五十六卷。
法制部，四十七種，九十五帙，八百八十六卷。
偽史部，二十六種，二十七帙，一百六十一卷。
雜傳部，二百四十一種，二百八十九帙，一千四百四十六卷。
鬼神部，二十九種，三十四帙，二百五卷。
土地部，七十三種，一百七十一帙，八百六十九卷。
譜狀部，四十三種，四百二十三帙，一千六十四卷。
簿錄部，三十六種，六十二帙，三百四十八卷。
右十二部，一千二十種，二千二百四十八帙，一萬四千八百八十八卷。
子兵錄，內篇三：
儒部，六十六種，七十五帙，六百四十卷。
道部，六十九種，七十六帙，四百三十一卷。
陰陽部，一種，一帙，一卷。
法部，十三種，十五帙，一百一十八卷。
名部，九種，九帙，二十三卷。
墨部，四種，四帙，一十九卷。
縱橫部，二種，二帙，五卷。
雜部，五十七種，二百九十七帙，二千三百三十八卷。
農部，一種，一帙，三卷。
小說部，十種，十二帙，六十三卷。
兵部，五十八種，六十一帙，二百四十五卷。
右一十一部，二百九十種，五百五十三帙，三千八百九十四卷。
文集錄，內篇四：
楚辭部，五種，五帙，二十七卷。
別集部，七百六十八種，八百五十八帙，六千四百九十七卷。
總集部，十六種，六十四帙，六百四十九卷。
雜文部，二百七十三種，四百五十一帙，三千五百八十七卷。
右四部，一千四十二種，一千三百七十五帙，一萬七百五十五卷。
術技錄，內篇五：
天文部，四十九種，六十七帙，五百二十八卷。
緯讖部，三十二種，四十七帙，二百五十四卷。
曆筭部，五十種，五十帙，二百一十九卷。
五行部，八十四種，九十三帙，六百一十五卷。
卜筮部，五十種，六十帙，三百九十卷。
雜占部，十七種，十七帙，四十五卷。
刑法部，四十七種，六十一帙，三百七卷。
醫經部，八種，八帙，五十卷。
經方部，一百四十種，一百八十帙，一千二百五十九卷。
雜藝部，十五種，十八帙，六十六卷。
右十部，五百五種，六百六帙，三千七百三十六卷。
佛法錄，外篇一：
戒律部，七十一種，八十八帙，三百二十九卷。
禪定部，一百四種，一百八帙，一百七十六卷。
智慧部，二千七十七種，二千一百九十帙，三千六百七十七卷。
疑似部，四十六種，四十六帙，六十卷。
論記部，一百一十二種，一百六十四帙，一千一百五十八卷。
右五部，二千四百一十種，二千五百九十五帙，五千四百卷。
仙道錄，外篇二：
經戒部，二百九十種，三百一十八帙，八百二十八卷。
服餌部，四十八種，五十二帙，一百六十七卷。
房中部，十三種，十三帙，三十八卷。
符圖部，七十種，七十六帙，一百三卷。
右四部，四百二十五種，四百五十九帙，一千一百三十八卷。
文字集略，一帙，三卷。
正史刪繁，十四帙，一百三十五卷。
高隱傳，一帙，十卷。
古今世代錄，一帙，七卷。
七錄，二帙，一十一卷。
雜文，一帙，十卷。
聲緯，一帙，十卷。
右七種，二十一帙，一百八十一卷，阮孝緒撰。不足編諸前錄，而載於此。
孝緒，陳留人，宋中領軍歆之曾孫。祖慧真，臨賀太守。父彥，太尉從事中郎。孝緒年十三，略通五經大義。隨父為湘州行事，不書南紙，以成父之清。年十六丁艱，終喪不服綿纊，雖蔬食，有味即吐之。在鍾山聽講，母王氏忽有疾，孝緒於講座心驚而反。合藥須生人蔘，自採於鍾山高嶺，經日不值。忽有鹿在前行，心怪之，至鹿息處，果有人蔘。母疾即愈。
齊尚書令王晏通家權貴，來候之傳呼甚寵。孝緒惡之，穿篱而遁。晏有所遺，拒而不納。嘗食醬而美，問之乃王家所送，遂命覆醢。及晏被誅，以非黨獲免。常以鹿林為精舍，環以林池，杜絕交好，少得見者。御史中丞任昉欲造之，而不敢進。睨鹿林，謂其兄履曰：其室則邇，其人甚遠。太中大夫殷芸贈以詩，任昉止之曰：趣舍苟異，何用相干？於是朝貴絕於造請，惟與裴貞子為交。
天監十二年，秘書監傅昭薦焉，並不到。天子以為苟立虛名以要顯譽，自是不復徵聘。故何胤、孝緒，並得遂其高志。南平元襄謂履曰：昔君大父舉，不以來遊取累。賢弟獨執其志，何也？孝緒曰：若麇䴥盡可驂馭，何以異夫騄驥哉？王作二闇及性情義，並以示之，請為潤色。世祖著忠臣傳，集釋氏碑銘。丹陽尹錄妍神記。並先簡居士，然後施行。鄱陽忠烈王，孝緒姊夫也。王及諸子歲時致饋，一無所受。
嘗自筮死期，云與劉著作同年。是秋，劉杳卒，孝緒睨曰：吾其幾何？數旬果亡，年五十八。皇太子遣使弔祭，賵贈甚渥。子恕追述先志，固辭不受。門人謚曰文貞處士。
孝緒博極群書，無一不善，精力強記，學者所宗。著七錄、削繁等，諸書一百八十一卷，並行於世。編次佛道以為方外之篇，起於此矣。
梁高祖武皇帝，年三十四登位，在政四十九年。雖億兆務殷，而卷不釋手，內經、外典，罔不厝懷，皆為訓解，數千餘卷。而儉約自節，羅綺不緣，寢處虛閑，晝夜無怠，致有布被莞席，草屨葛巾。初臨大寶，即備斯事，日惟一食，永絕辛羶。自有帝王，罕能及此。舊事老子，宗尚符圖，窮討根源，有同妄作。帝乃躬運神筆，下詔捨道。文曰：維天監三年，四月八日，梁國皇帝蘭陵蕭衍稽首和南，十方諸佛，十方尊法，十方聖僧。伏見經云：發菩提心者，即是佛心。其餘諸善，不得為喻。能使眾生出三界之苦門，入無為之勝路，故如來漏盡，智凝成覺，至道通機，德圓取聖。發慧炬以照迷，鏡法流以澄垢。啟瑞跡於天中，爍靈儀於像外；度群迷於慾海，引含識於涅槃。登常樂之高山，出愛河之深際。言乖四句，語絕百非，應跡娑婆，王宮誕相。步三界而為尊，普大千而流照。但以機心淺薄，好生厭怠，遂乃湛說圓常，亦復潛輝鶴樹。闍王滅罪，婆藪除殃。若不逢遇大聖法王，誰能救接？在跡雖隱，其道無虧。弟子經遲迷荒，耽事老子，歷葉相承，染此邪法。習因善發，棄迷知返，今捨舊醫，歸憑正覺。願使未來世中，童男出家，廣弘經教，化度含識，同共成佛。寧在正法中長淪惡道，不樂依老子教暫得生天。涉大乘心，離二乘念，正願諸佛證明，菩薩攝受。弟子蕭衍和南。于時帝與道俗二萬人，於重雲殿重閣上，手書此文，發菩提心。至四月十一日，又敕門下：大經中說，道有九十六種，惟佛一道，是於正道，其餘九十五種，名為邪道。朕捨邪外道，以事正內諸佛如來。若有公卿能入此誓者，各可發菩提心。老子、周公、孔子等，雖是如來弟子，而化跡既邪，止是世間之善，不能革凡成聖。其公卿、百官，侯王宗族，宜反偽就真，捨邪入正。故經教成實論云：若事外道心重，佛法心輕，即是邪見。若心一等，是無記性，不當善惡。若事佛心強，老子心弱者，乃是清信。言清信者，清是表裡俱淨，垢穢惑累皆盡；信是信正不信邪，故言清信佛弟子。其餘諸信，皆是邪見，不得稱清信也。門下速施行。
至四月十七日，侍中安前將軍丹陽尹邵陵王上啟云：臣綸聞：如來嚴相，巍巍架于有頂；微妙色身，蕩蕩顯乎無際。假金輪而啟物，託銀粟以應凡。砥波若之利刀，收涅槃之妙果，汎生死之苦海，濟常樂於彼岸。故能降慈悲雲，垂甘露雨；七處八會，教化之義不窮；四諦五時，利益之方無盡。並冰清日盛，霧豁雲除，爝火翳光，塵熱自靜，可謂入俗化於蒙底，出世冥此真如。使稠林邪逕之人，景法門而無倦；渴愛聾瞽之士，慕探賾而知迴。道樹始於迦維，德音盛于京洛。恆星不見，周鑑娠徵，滿月圓姿，漢感霄夢。五法用傳，萬德方兆。華俗潛啟，競扇高風。資此三明，照迷途之失；憑茲七覺，拔長夜之苦。屬值皇帝菩薩，應天御物，負扆臨民，含光宇宙，照清海表，垂無礙辯，以接黎庶，以本願力，攝受眾生。故能隨方逗藥，示㩲因顯，崇一乘之旨，廣十地之基。是以萬邦迴向，俱稟正識；幽顯靈祇，皆蒙誘濟；人興等覺之願，物起菩提之心。莫不翹勤歸宗之境，悅懌還源之趣；共保慈悲，俱脩忍辱。所謂覆護饒益，橋梁津濟者矣。道既光被，民亦化之。於是應真飛鍚，騰虛接影，破邪外道，堅持正國，伽藍精舍，寶剎相望，講會傳經，德音盈耳。臣昔未達理源，稟承外道，如欲須甘果，翻種苦栽；欲除渴乏，反趣鹹水。今啟迷方粗知歸向，受菩薩大戒，戒節身心，捨老子之邪風，入法流之真教。伏願天慈，曲垂矜許。謹啟。
至四月十八日，中書舍人臣任孝恭宣敕云：能改迷入正，可謂是宿植勝因，宜加勇猛也。
昔金陵道士陸脩靜者，道門之望，在宋、齊兩代，祖述三張，弘衍二葛。郗張之士，封門受籙，遂妄加穿鑿，廣制齋儀，縻費極繁，意在王者遵奉。會梁祖啟運，下詔捨道，脩靜不勝其憤，遂與門人及邊境亡命，叛入北齊。又傾散金玉，贈諸貴遊，託以襟期，冀興道法。帝惑之也，於天保六年九月，乃下敕召諸沙門與道士、學達者十人，親自對校。于時道士咒諸沙門衣缽，或飛或轉；咒諸梁木，或撗或豎。沙門曾不學方術，默無一對。士女擁鬧，貴賤移心，並以靜徒為勝也。諸道士等雀躍騰倚，魚睨雲漢，高談自矜，誇衒道術，仍又唱言曰：神通權設，抑挫強禦，沙門現一，我當現二。今薄示小術，並辭退屈，事亦可見。
帝命上統法師，與靜角試。上統曰：方術小伎，俗儒恥之，況出家人也！雖然天命令拒，豈得無言？可令最下坐僧對之。即往尋覓，有僧佛俊，一名曇顯者，不知何人，遊行無定，飲噉同俗，時有放言，標悟宏遠。上統知其深量，私與之交。于時名僧盛集，顯居末坐，酣酒大醉，昂兀而坐。有司不敢召之，以事告於上統。上統曰：道士祭酒，常道所行，止是飲酒，道人可共言耳。可扶輿將來。於是合眾皆憚而怯上統威權，不敢有諌。乃兩人扶顯令上高座。既上，便立而含笑曰：我飲酒大醉，耳中有所聞云：沙門現一，我當現二。此言虛實？道士曰：有實。顯即翹一足而立，云：我已現一，卿可現二。各無對之。顯曰：向咒諸衣物飛揚者，我故開門試卿術耳。命取稠禪師衣缽咒之，諸道士一時奮發共咒，一無動搖。帝敕取衣，乃至十人牽舉不動。顯乃令以衣置諸梁木，又令咒之，都無一驗。道士等相顧無賴，猶以言辯自高，乃曰：佛家自號為內，內則小也；謂我道家為外，外則大也。顯應聲曰：若然，則天子處內定小，百官處外定大矣。靜與其屬緘口無言。帝自驗藏否，便下詔曰：法門不二，真宗在一；求之正路，寂泊為本。祭酒道者，世中假妄，俗人未悟，仍有祇崇。麴糱是味，清虛焉在？朐脯斯甜，慈悲永隔。上異仁祠，下乖祭典，皆宜禁絕，不復遵事。頒勒遠近，咸使知聞。其道士歸伏者，並付昭玄大統上法師度聽出家。未發心者，可令染剃。爾日，斬首者非一。自謂神仙者，可上三爵臺，令其投身飛逝，皆碎屍塗地。偽妄斯絕，致使齊境國無兩信。迄于周時隋初，漸開其術，至今東川，此宗微末。無足抗言。帝諱洋，即元魏丞相高歡之第二子也。嫡兄澄急性，為奴所害。洋襲其位，代為相國。魏曆將窮，洋筑壇於南郊，筮遇大橫大吉，漢文之卦也。乃鑄金像，一瀉而成。魏收為禪文，魏帝署之，即受其禪為大齊也。凡所行履，不測其愚智，委政僕射楊遵彥。帝大起佛寺，僧尼溢滿諸州，冬夏供施，行道不絕。時稠禪師箴帝曰：檀越羅剎察治國，臨水自見。帝從之。睹群羅剎在後，於是遂不食肉，禁鷹鷂，去官漁屠，辛葷悉除，不得入市。帝恆坐禪，竟日不出，禮佛行繞，其疾如風，受戒於昭玄大統。法上面掩地，令上履髮而授焉。先是帝在晉陽，使人騎駝，敕曰：向寺取經函。使問所在，帝曰：任駝出城。及出奄，如夢至一山，山半有佛寺，群沙彌遙曰：高洋馲駝來。便引見一老僧，拜之曰：高洋作天子，何如？曰：聖明。曰：爾來何為？曰：取經函。僧曰：洋在寺懶讀經，令北行東頭與之。使者反命。初，帝至谷口木井佛寺，有捨身痴人不解語，忽謂帝曰：我去爾後來。是夜痴人死，帝尋崩於晉陽。
原夫隱顯二途，不可定榮辱；真俗兩端，孰能判同異？所以大隱則朝市匪諠，高蹈則山水無悶。空非色外，天地自同指馬；名不義裡，肝膽可如楚越。或語或默，良踰語默之方；或有或無，信絕有無之界。若夫雲鴻振羽，孔雀謝其遠飛；淨名現疾，比丘憚其高辯。發心即是出家，何關落髮？棄俗方稱入法，豈要抽簪？此即染淨之門，權實而莫曉；倚伏之理，吉凶而未悟。遂使莊生宗齊一之論，釋子說會三之旨，大矣哉！諒為深遠，寔難鉤致。竊聞陰陽合而萬物成，鹹淡和而八珍美，何廢四時恆序，五味猶別？以此言之，豈真俗之混淆，隱顯之云異？或有寡聞淺識，則欲智陵周孔；微庸薄宦，便將位比帝王。強自大以立身，謂一人而已矣。不信有因果，遂言無佛法，輕毀泥曰，踐蔑沙門，愚襲腐儒，戲招冥禍。或有始除俗服，狀如德冠天人；纔挂僧名，意似聲高海域。傲然尊處，許為極聖，豈知十纏猶障，三學靡聞？不隨機而接物，竟抱愚而自守。悲夫！二子殊途，一何踳駮！高懷達士，孰可然哉？冀欲解紛挫銳，假設旗鼓，雖復俱有抑揚，終以道為宗致。其猶五色綺錯，近須彌而會同；萬像森羅，依虛空而總集。歸根自紜紜之物，吞谷實茫茫之海，斯誠光贊於佛道，述獎於玄門。庶令無我無邪，允謙允敬，式貽後進，論之云爾。有梵行先生者，高屏塵俗，獨遷丘壑，英明逸九天之上，志氣籠八宏之表。藉茅枕石，落髮灰心，糞衣殊羊續之袍，繩床異管寧之榻，自隱淪西嶽數十年矣。礭乎不拔，澹然無為，每而歎曰：窮則獨善其身，達則兼濟天下。但蒼生擾擾，縶以愛羅，不可自致清昇，坐觀塗炭，復須棄置林藪，分衛人間。於是屈跡暫遊，方踐京邑，次於灞上。有行樂公子者，控龍媒於流水，飛鶴蓋於浮雲，繡衣侯服，薰風合氣，玉勒金鞍，爭光炫日。定知擲果之愛，是屬潘生；割䄂之竉，已迷漢帝。接軫城隅，陪曹王之席；連鏕池側，追山公之賞。道逢先生怪而問曰：先生貌若燕趙之士，髮如吳越之賓，容色似困陳蔡，衣製不關楚魯。徐行低視，細語颦眉。瓦缽恆持，異顏回之瓢器；錫音乍振，殊原憲之蔾杖。此地未之睹，我嘗所不聞，敢問先生，何方而至？
先生靜默良久，徐而對曰：觀子馳騁於名利，荒昏於色聲，戴天猶不測其高，履地尚不知其厚。吾聞坎井之內，本無吞舟之鱗；榆枋之間，詎有垂雲之翼？吾非子之徒與，其可識乎？試當為子言之，幸子暫留高聽。吾師也，德本深搆，樹自三祇之初；妙果獨高，成於百劫之末。總法界而為智，竟虛空以作身，寧惟氣稟二儀，道周萬物而已！斯故身無不在，量極規矩之外；智無不為，用絕思議之表。不可以人事測，豈得以處所論？將啟愚夫之視聽，須示真人之影跡，其猶谷風之隨嘯虎，慶雲之逐騰龍。感應相招，抑惟常理，於是降神兜率之宮，垂像迦毗之域。氏曰瞿曇，種稱剎利，俗名悉達，道字能仁，乃白淨王之太子也。家世則輪王迭襲，門風則聖道相因。地中三千，既殊於雒邑；國朝八萬，有踰於鷲嶺。宗親藉甚，孰可詳焉！暨吾師生也，坤形六動，方行七步，五淨雨花滿國，二龍灑水遍空。神瑞畢臻，吉徵總萃，觀諸百代，曾未之有。然復孕異堯、軒，產殊禹、契。至如黑帝入夢之兆，白光滿室之徵，徒曰嘉祥，詎可擬議？身邊則金色一丈，眉閒則白毫五尺，開萬字於胸前，躡千輪於足下。大略以言，三十有二，非可以龍顏虎鼻，八采雙瞳，方我妙色，校其昇降者也。雖復呂公之相，高帝世謂知人，若譬私陀之視，吾師未可同日。於是崇業大寶，正位少陽，甲觀洞開，龍樓迥建。至如多才多藝，允文允武，非關師保，自因天骨。或於太子池臨泛之辰，博望苑馳射之際，力格香象，氣冠神功。試論姬發、曹丕莫之與擬，漢盈、夏啟寧足涉言？父王宿衛甚嚴，喻視彌篤，九重禁闥，聲聞則四十里；三時密殿，姬麗則二萬人。然以道性恬凝，志願沖固，雖居三惑之境，不改一心之節。歷王城之四門，哀老病之三苦，乃自嗟曰：人生若此，在世何堪？脫屣尋真，其於斯矣。于時，桃則新花落雨，青春始仲；月則半輪低閣，永夜方深。觀妓直之似橫尸，悟宮闈之如敗冢。天王捧白馬而踰城，給使持寶冠而詣闕。雖復秦世簫史，周時子晉，許由洗耳於箕山，莊周曳尾於濮水，方茲去俗，何其篾如！是以仙林始抽簪之地，禪河起苦行之跡，沐金流之淨水，遊道場之吉樹，食假獻糜，座因施草。於是十力智圓，六通神足，魔兵席卷，大業剋成，獨稱為佛，是吾師也。法輪則奈國初轉，僧侶則憍陳始度。至於迦葉兄弟，目連朋友，西域之大勢，東方之遍吉，二十八天之主，一十六國之王，莫不服道而傾心，餐風而合掌。於是他化宮裡，乃弘十地，耆闍山上，方會三乘。善吉談無得之宗，淨名顯不言之旨，伏十仙之外道，制六群之比丘。胸前則吐納江河，掌內則搖蕩山谷，論劫則方石屢盡，辯數則微塵可窮，斯乃三界之大師，萬古之獨步。吾自庸才，談何以盡？縱使周公之制禮作樂，孔子之述易刊詩，予賜之言語，商偃之文學，爰及左元放、葛孝先、河上公、柱下史，並驅之於方內，何足道哉！自我含靈福盡，法王斯逝，遂使北首提河，春秋有八十矣。應身粒碎，流血何追？爭決最後之疑，競奉臨終之供。嗚呼！智炬消，慈雲滅，長夜諸子，誠可悲夫！於是瞻相好於香檀，記筌蹄於貝葉，三藏受持，四依補處。而我師風無墜，於斯乎但世道紛華，群情矯薄，人代今古。暨于像運，既當徂北稍復東漸。所以金人夢劉莊之寢，摩騰佇蔡愔之勸，遺教之流漢地，創發此焉。迄今五百餘年矣！自後康僧會、竺法護、佛圖澄、鳩摩什繼踵來儀，盛宣方等，遂使道生、道安之侶，慧嚴、慧觀之徒，並能銷聲挂冠，翕然歸向，緇門繁熾，焉可勝道！吾少長山東，尚素王之雅業；晚遊關右，慕黃老之玄言，俱是未越苦河，猶淪火宅。可久可大，其惟佛教也歟！遂乃希前代之清塵，仰群英之遠跡，歸斯正道，拔自沉泥，本號離慾之逸民，摧邪之大將。吾之儔黨，其謂此乎！公子蹙頞而言曰：觀先生之辯，雖可談天，然其所說，何太虛誕？竊尋佛本啟化之辰，當我宗周之運。自云娑婆總攝，靡所不歸，或復光照無際，聲震有頂，或復八部雲臻，十方輻湊。計天竺去我十萬里餘，俱在須彌之南，並是閻浮之內，那忽此閒士庶，無至佛所？如來亦何獨簡不賜餘光，弗生我秦漢，靡載我墳籍？詳此二三，疑惑逾甚。僕聞貞不絕俗，隱不違親，所以和光於塵裡，披蓮於火內。至若束帶垂纓，無妨脩德；留鬚長鬢，足可閑居。且道本虛通，觸無不是，何必絕棄於冠籫，專在於錫缽？竊以不傷遺體，始著孝心，莫非王臣，終從朝命。今既赭衣髡髮，未詳其罪，不仕天子，無乃自高？敢諮先生，請當辨析。
先生曰：吾聞大音不入於俚耳，其驗茲乎？猶欲以寸管窺天，小螺量海，而我法門出敻，非吾子之能極。吾且仰憑神力，更為言之。吾師化道含弘，靈鈞遠被，但眾生緣薄，自為限礙耳。何關佛威之不大，聖澤之無均？其猶日月垂像麗天，雷霆發音動地，而簡於聾瞽，豈光微聲小者哉？然佛遊舍衛，有餘二紀三億之家，猶不聞見，何怪邊地十萬里乎？竊以周孔之生，本惟華夏之邑，夷狄不信其理，何耶？至於東方朔之昇天，淮南王之入籙，然乘鸞排霧，世有其人。欲不長於神仙，猶密之而弗載，寧解味吾師之道術，書之於惇史乎？況值秦皇焚典，經籍不全，何容守此局文，遂無大見。然有惑彼正真，甘茲隨俗，未悟身之非潔，豈達命也！無常服翫，則數重不止；慳貪則一毛難落，屑屑頑民，可悲之甚。吾已無保於形骸，誰有營於炫好？鬢髮既翦，我心自伏；衣惟壞色，愛情何起？所以五綴而持想，六時而繫念，蕭然物外，是曰逆流。竊聞夏、禹疏川，則有勞手足；墨、翟利物，則不吝頂踵。殺身以成仁，餓死而存義，此並有違於大孝，然猶盛美於群書。況吾養性栖玄，立身行道，方欲廣濟六趣，高希萬德，豈學子拘之於小節，顧在膚髮之間哉？扇逐榮名餘事，從北面之朝也。其若效淺祿微，唯勞諾走，功高無暇，位極常懼，危溢不安，千仞棄珠，一何賤寶！但火內之蓮，非吾所發，染而不染，何爾能知？公子曰：先生強誇華以飾非，護牆茨而不掃，請聽逆耳之篤論。略條其弊也，四焉。僕聞玉樹不林於蒹葭，威鳳不群於燕雀，先生道雖微妙，門人獨何庸猥？或形陋族微，或類卑神闇，無三端可以參多士，無十畝可以為匹夫。墮王事之不閑，恥私門之弗立，寄逃役於佛寺之內，纔容身於法服之下。見人不能敘寒溫，讀經不解正音義，空知高心於百姓，背禮於二親，非所以自榮，其弊一也。僕聞采椽土階之儉，唐堯之所以字民；瓊室玉臺之盛，商辛之所以敗俗。況如來行惟少慾，德本大悲，只應宴坐於塚間，經行於樹下，何宜飾九層之剎，建七寶之臺？不愍作者之勞，不慚居者之逸，非所以自約，其弊二也。僕聞無自伐功，老聃之極教；不讚己德，惟佛之格言。勞謙則君子終吉，剋讓則聖人上美。必若內德充盛，自然外響，馳應賓侶，坐致揄揚。豈況佛心澄靜，亡諸得失之咎？如何獨許世尊之號，不欲推人？然彼群經莫二之宗，各談第一之稱，自生矛盾，將何以通？非所以自遜，其弊三也。僕聞情存兩寶，心慎四知，方曰通人之雅懷，廉士之高節。或散之於宗族，或棄之於山水，況玄道清淨，反俗沙門，而復縱無厭之求，貪有為之利，勸俗人則令不留髓腦，論䞋施則便無讓分毫。或勝貴經過，或上客至止，不將虛心而接待，先陳出手之倍數，此乃有識之同疾，海內之共知。非所以自廉，其弊四也。僕直言雖苦，可為藥石，惟先生高見，覽以詳之。
先生曰：吾子不笑，何謂道耶？子但好其所以同，寧知其所以異？徒欲圯毀，未損金剛，吾道弘邃，豈可輕矣！吾聞萬機斯總，聖皇所以稱大；百川是納，巨壑所以為深。王則不恥於細民，海則無遺於小水，況吾師大道，曠無不濟，有心盡攝，未簡怨親，自當品戒德之小大，混族類之高下。故有除糞庸人，翻涉不生之位；應書貴士，倒墜無聞之獄，內秘難識，外相孰知？子何自擅為銓衡？吾未相許為水鏡。若但以貌取人，失之遠矣。遂使叔向伏鬷篾之語，長者悟沙彌之說，且復窮通有運，否泰無恆。或始榮而後辱，或初微而後盛，異轍紛綸，可略言也。至如立錐無地，非慕堯、舜之德；餘圖不紹，豈傳湯、武之聖？詎知吞并六國，其先好馬牧人；約法三章，則惟亡命亭長？樊、灌起販屠之肆，伊、呂出廚釣之間，歷代因循、高門相襲，遂為四海彊族，五陵貴氏，冠冕陵雲，風流蓋世。暨若朝陽晞露，羡皁隸之難留；宿草負霜，混螻蟻之莫別。是知用與不用，虎鼠何常？尋末窮本，人倫一概，那忽輕以乘軒，蔑茲甕牖，雖復才方周旦，亦何足觀？嘗試言之，朝市虛煩，身心空弊，智者同棄，賢人共鄙，但覺斯懷之可入，所以避地而歸來。吾則厭來苦，而知昨非；子便耽往欲，而惑今是。寧自安貧樂道，少賤多能，奚用太廟之犧牛，豎子之烹鴈？吾今素質自居，默念無雜，不假導於仁義，豈亂想於繁華？固亦騎遺牝、牡，自忘寢、膳，詎守寒溫之小才，音義之薄技？脩心可以報德，何局定省之儀？弘化可以接引，寧止俯仰之事？此吾所謂一勝也。吾師空閑樂處，不惟聚落；輕微矜納，豈獨珠瓔。是以栖形五山，遊神三住，或受童土，或餐馬麥，讚淨心之小施，譏雜相之多捨。庶令藉此而建善根，因茲而表誠信。斯自束脩大體，供養恆式，豈佛身之欲須？乃含生之達志。但以凡俗難悟，憍嫉未除，競獻名寶，利收多福。所以玉槃高剎，掩日聳於半天；繡桷飛甍，連雲被於宇內。爭名好尚，善將焉在？著相寡識，遂及乎斯。雖乖至真之理，足感榮華之樂，生民惟此為功，如來亦何抑說？此吾所謂二勝也。吾聞談無價之奇寶，冀欲拯貧；讚不死之神香，只將愈疾。但眾生信邪巫之狂藥，捨正覺之甘露，困毒已深，懷迷自久。吾師之出世也，本許救濟為功，知我者希，無容緘默。使物識真以迴向，何是非而自取？若夫二佛不並於世，兩日不共於天，厥號無等，庶弘至教，非如君子之小聖，事謙讓之風者。已然至理同歸，逐情異說，是經稱最，各應宜聞。此吾所謂三勝也。吾聞不趍四民之利，莫致百鎰之金，但大患未亡，有待須養。吾稱乞士，則受之以知足；子名施主，則傾之以國城。何容責我之貪，非不自揣己之慳蔽，是驗分財相得，獨應管鮑乎？吾聞天王武庫出給，尚不由臣下，況吾師福物與？寧獨任凡僧？本雖四輩而來，今屬三寶而用，為道興供，義乖行福。既為十方常住，非曰私擬諸己，自專則法律不許，請眾則和合無由。子何德以能消，吾何情而敢擅？只懼我之同咎，豈欲貪利者哉！竊以粒重七斤，投水則煙火騰沸；飯餘一缽，與人則群類充滿。佛猶無吝於飢犬，寧有惜於人焉？是知輒用固以招愆，迴施許而獲益，真是眾生之薄福，判非吾師之褊心。至如餓鬼不睹川流，病人不覺美味，罪關於餓病，豈流味之無也？竊聞功臣事主，粟帛不次而酬勛；明王責躬，蒼旻不言而效德。子不能自慨之無感，專謗吾師之不惠，持此饕餮，何以為人？至若鄭侯傾產於交遊，田君布心於賓客，空規豪蕩之聲勢，詎擬福田而攉揚？此吾所謂四勝也。吾雖言不足，而理有餘，子但驚所未聞，惑於不見。吾之所說，子可悟矣。公子曰：先生雖高談自雪，終類守株。所論報應，何其悠眇？僕聞開闢混元，分剖清濁，薄淳異稟，愚聖派流。至如首足之方圓，翔潛之鱗羽，命分脩短，身名竉辱，莫非自然之造化，詎是宿業之能為？竊見景行不虧，夭身世而嬰禍；狂勃無禮，竟天年而享福。遭隨若斯，因果何驗？且氣息則聚生散死，形神則上歸下沉。萬事寥廓，百年已矣，何處天宮，誰為地獄？庸人之所信，達士未之言。先生猶惑繫風，請更量也。
先生曰：公子辯士哉！見何膚淺！所談不踰百世，所歷無越八荒，詎能曉果報之終期，察因緣之本際？不可局凡六識，罔聖三明者也。吾聞播植百穀，非獨水土之功；陶鑄四生，詎止陰陽之力？既有根於種類，亦無離於集起。竊見或體合夫妻，子孫不孕，或身非鰥寡，男女莫均。至於螢飛蟬化，蜂巢蟻卵，非構兩精之產，豈從二藏之妊？若但稟之於乾坤，人亦奚賴於父母？一須委運，慈孝何歸？是知因自參差，果方環互，支分三報，星羅萬品。或今身而速受，或來世而晚成，此理必然，亦何而朽？竊以賞罰不濫，王者之明法；罪福無舛，業道之大功。政治則五刑罰，祿位賞；幽祇則三塗罪，人天福。目前可以為監誡，豈伊吾之搆虛論哉？子未陷囹圄，誰信有廷尉；不遊岱宗，便謂無鬼府。但善惡積成，則殃慶有餘，被之茂典，爾所未悉。至如疏勒涌泉之應，大江橫石之感，羊公白玉，郭巨黃金，驄標鮑宣之馬，珠降噲參之鶴，爰及宣王之崩於杜伯，襄公之懼於彭生，白起甘死之徵，李廣不侯之驗，陸抗殃則遺後，郭恩禍則止身，斯甚昭著，孰言冥杳？雖有知無知，六經不說；然祭神祭鬼，三代攸傳。必也死而寂寥，何求存以仁行？無宜棄儒墨之小教，失幽明之大理。子可惜良才，太甚愚僻，早須歸悔，體我真言。
公子曰：先生雖懸河逸辯，猶有所蔽。僕聞天生蒸民，剛柔為匹，所以變化形器，含養氣靈。婚姻則自古洪規，嫁娶則列代恆禮，罪應不關於子胤，道亦無礙於妻妾。遂使善惠許賣花之約，妙光納施珠之信，眾香六萬，尚曰法師；毗耶二千，猶名大士。何獨曠茲仇偶，擁此情性？亢龍有悔，其欲如之。品物何以生，佛種誰因續？此先生之一蔽也。僕聞猛獸為暴民之業，毒虫含傷物之性，所以順氣則秋獮，除害則夏苗，天道之常，何罪而畏？至於牛豕充犧，羔鴈備禮，運屬廚人之手，體葬嘉賓之腹，本天所生，非此焉用？然復鳥殘自死，班聽內律，如何闕養形命，空作土塵？此先生之二蔽也。僕聞天列箕星，地安泉郡，酒之為物，其來尚久，銷愁適性，獨可茲乎？所以嵇、阮七賢，興情於斗石之量；勛、華兩聖，盛德於鍾壺之飲。管則藉此而談玄，于則因茲而斷獄，聞諸往哲，未嘗不宴。但自持之於禮，何用阻眾獨清？此先生之三蔽也。僕聞八政著民天之食，五味資道器之身，降茲呼吸風霞，餌飲芝露，敢為生類，罔不由之。自可飽食，用心無廢於道業；何假持齋，倦力有乏於勤脩？此先生之四蔽也。先生若改斯蔽，僕亦慕焉。先生曰：吾聞剛強難化，固當爾耳。子之蔽乎，自不知其蔽；吾之通也，子豈識其通？由此觀之，未可與言道也。竊以鄙言無遜，尚避至親，邪行不仁，猶慚先達。然其男則纔離襁褓，羡雙飛以求娶；女則僅辭乳哺，怨空房而感情。茍貪小樂，公行世禮，積習生常，混然誰怪？此而無恥，尤類鶉鵲。勿將群小之制婚，敢非高尚之敦雅。且婚者，昏也。事寄昏成，明非昌顯之裁範，諒是庸鄙之危行。獨有展禽柳下之操，可以厲婬夫；彭祖獨臥之術，可以養和性。斯固播之於良書，美之於方策，況乃吾師之成教也！弘淨行之宗經，豈復順彼邪風，嬰茲欲網？將出六天之表，猶無攜妓妾；既超四空之外，焉可挾妻孥？惟有二果白衣，繫業通許，一床居士，精而難混。但品物之生，自有緣託，何必待我之相，配方嗣於吾師？獨不聞同一化生，士無女業；咸屏四大，法喜資形？所謂一通也。吾聞生死去來，本同步蠖，顯晦上下，無異循環，業之所運，人畜何准？是以衛姬、蜀帝之徒，牛哀、伯奇之類，狐為美女，狸作書生，抑亦事歸難思，豈易詳也？竊以持戒無畏鬼龍，含德不懼蜂蠆，怖鴿投影，猛虎越江。我善則報之以明珠，人惡則應之以毒氣。諒由息之生殺，豈禽獸惟害物耶？雖復飛走別形，惜身莫異，輪迴無始，誰非所親？恕己為喻，亦何不忍？詎可宰有生之血肉，充無用之肌膚？至若死而歸土，物我同致，所以黃不食黿，孔猶覆醯，況吾仁慈之隱惻，孰甘美於肥鮮？但五律漸開，雙林永制，此吾所謂二通也。吾聞酒池牛飲，著乎在昔，雖百六數窮，亦亂國斯起。三十五失，抑有由之。但今身酩酊，是焉可驗；來生幽暗，將復何已？至如文舉之鐏不空，玄石之眠難悟，蓋惟耽酒之狂客，曷可以論至道哉？但使深酣則過多，微宴則愆薄，欲言飲而無災，未之有也。往賢之所嚴誡，良以此乎！縱不閞物命，亦無宜舉酌。此吾所謂三通也。吾聞戒自禁心，齋唯齊志，可謂入道之初行，教民之本法。但支立而已，身亦何知？若縱情嗜欲，終為難滿。所以節限二時，足充四大，覺翳螳之附後，見野狼之對前，危亡之期既切，渴乏之情遂緩。自忻道勝而肥，何嗟食短而倦？竊以帝王之祠宗廟，夫子之請伯陽，猶須絕味辛葷，清居齋室，況吾欲亡身而訪道，寧復留心於美膳者哉？！此吾所謂四通也。莫謂子所不能，謂吾為蔽，吾之所辯，幸子擇以從之。公子於是接足叩頭，百體皆汗，魂飛膽喪，五色無主。既如蹈虎，復似見龍，怳焉若狂，莫知所對。
先生摩頂勞曰：吾惟愍物，子何怖耶？公子稍乃自安，泣而對曰：僕本生下邑，無聞大覺之名；稟性疏野，翻踵外邪之見。不遇先生，幾將禍矣！比承下風之末，精義入神，仰恃大慈，追收前失。請容剃落，受業於先生之門也。先生曰：子悟迷知返，善矣哉！
俗之惑者，大略有二：初惑佛為幻偽，善誘人心；二惑因果沉冥，保重身世。且佛名大覺，照極機初，審性欲之多方，練病藥之權道，故能俯現金姿，垂丈六之偉質；流光遍燭，通大千而闡化。致使受其道者，獲證塵砂，內傾十使之纏，外蕩八魔之弊。故能履水火而無礙，攝龍鬼而怡神。三明六通，暢靈襟之妙術；四辯八解，演被物之康衢。其道顯然，差難備敘。至於李叟稱道，纔闡二篇。名位周之史臣，門學周之一吏。生於厲鄉，死於槐里。莊生可為實錄，秦佚誠非妄論。而史遷褒之，乃云西遁流砂；漢景信之，方開東夏道學。爾後宗緒漸布，終淪滯於神州；絕智守雌，全未聞於環海。蒙俗信度，飾詐揚真，乃造老子化胡等經，比擬佛法四果十地，劫數周循。結土為人，觀音侍老，黃書度命，赤章厭祝。斯言孟浪，無足可稱。
方欲陵佛而跨法僧，矯俗而為尊極。通鑒遠識者，自絕生常；瑣學迷津者，或同墜溺。且道德二篇涓子所說，伯陽為尹而傳，是則述而不作。至於四果以下，全非道流。斯乃後學門人，廣開衢術，言輒引類，翻累本宗。故神仙傳云無識道士妄傳老子，代代為國師者，濫也。葛洪可謂生知之士，千載之一遇也。諸餘碌碌，等駕齊驅，佛經無敘於李聃，道書多涉於釋訓。人流慕上，古諺之常言；惡居下徒，今俗之行事。所以隨有相狀，無不擬儀。道本氣也，無像可圖，今則擬佛金姿歭列，天堂地獄連寫，施行五戒十善，曾無異跡。終是才用薄弱，不能自立宗科，竊經盜義，倚傍稱道。至如揚雄太玄，迢然居異；抱樸論道，邈爾開權。莊惠之流，可為名作，南華近出，亦足命家。豈若上皇之元密，取漢徹之號。剖生左腋，用比能仁之儀。斯途眾矣，具如後顯。
又俗惑三際之業，時輕四趣之報，人死極於此生，生亦莫知何至。由斯淪滯，出竟無緣，若不統敘，長迷逾遠。深嫌繁委，何得略之？又序曰：夫解惑之生，存乎博見義舉；傳聞闇託，信為難辨舟師。故四不壞淨，位居入流之始；一正定聚，方稱涉正之域。餘則初染輕毛，隨風揚扇；不退漆木，雖磨不磷。是以辨惑履正，開於悟達之機；宅形安道，必據稽明之德。
自法流震旦，信毀相陵，多由臆斷，師心統決。三際必然之事，乃謂寓言；六道昭彰之形，言為虛指。夫以輪迴生死，隨業往還，依念念而賦身，逐劫劫而傳識。所以濠上英華，著方生之論，柱下睿哲，稱其鬼不神。可謂長時有盡，生涯不窮。禹父既化黃能，漢王變為蒼犬，彭生豕見事顯齊公，元伯纓垂名高漢史。斯途眾矣，難備書紳，無識之倫，妄生推託。便言三后在天，勸誘之高軌；陳祭鬼饗，孝道之權猷。斯則乖人倫之典謨，越天常之行事，詭經亂俗，不足言之。
若夫繫述遊魂之談，經敘故身之務。昭穆有序，尊祖重親。追遠慎終，由來之同仰；踐霜興感，列代之彝倫。安有捐擲所生，專存諸己，横陳無鬼之論，自許有身之術。
前集已論，今重昌顯。固須讎校名理，尋討經論。卷部五千，咸經目閱，義通八藏，妙識宗歸。若斯博詣，事絕迴惑。竊以六因四緣，乘善惡而成業；四生六道，紹升沉之果報。茲道坦然，非學不達，豈可信凡庸之臆度，排大聖之明略哉？況復列十度之仁舟，濟大心於苦海；分四諦之階級，導小智之邪山。三學以統兩乘，四輪而摧八難。梗概若此，無由惑之。
又以寺塔崇華，糜費於財帛；僧徒供施，叨濫於福田。過犯滋彰，譏嫌時俗，通污佛法，咸被湮埋。故周魏二武生本幽都，赫連兩君胤惟獫狁。鄉非仁義之域，性絕陶甄之心。擅行殲殄，誠無足怪。今疏括列代，編而次之。庶或迷沒，披而取悟。序之云爾。
夫神仙之書，道家之言，乃云：傅說上為辰尾宿，歲星降為東方朔。淮南王安誅於淮南，而謂之獲道輕舉；鉤弋死於雲陽，而謂之尸逝柩空。其為虛妄，甚矣哉！中興篤論之士，有桓君山者，其所著述多善。劉子駿嘗問：人言誠能抑嗜慾，闔耳目，可不衰竭乎？時庭中有一老榆，君山指而謂曰：此樹無情慾可忍，無耳目可闔，然猶枯槁腐朽。而子駿乃言：可不衰竭，非談也。君山援榆喻之，未是也。何者？余前為王莽典樂大夫，樂記云：文帝得魏文侯樂人竇公，年百八十，兩目盲。帝奇而問之，何所施行？對曰：臣年十三而失明，父母哀其不及事，教臣鼓琴，臣又能導引，不知壽得何力？君山論之曰：頗得少盲，專一內視，情不外鑒之助也。先難子駿，以內視無益，退論竇公，便以不鑒證之。吾未見其定論也。君山又曰：方士有董仲君者，繫獄佯死，數日目陷蟲出，死而復生。然後竟死。生之必死，君子所達，夫何喻乎？夫至神不過天地，不能使蟄蟲夏潛，震雷冬發。
時變則物動，氣移而事應。彼仲君者，乃能藏其氣，尸其體，爛其膚，出其蟲，無乃大怪乎！世有方士，吾王悉所招致。甘陵有甘始，廬江有左慈，陽城有郗儉。始能行氣導引，慈曉房中之術，儉善辟穀，悉號三百歲。本所以集之於魏國者，誠恐斯人之徒，接姦詭以欺眾，行妖慝以惑人。故聚而禁之。甘始者，老而有少容，自餘術士，咸共歸之。然始詞繁寡實，頗竊有怪言。若遭秦始皇、漢武帝，則復徐福、欒大之徒矣。桀、紂殊世而齊惡，姦人異代而等偽，乃如此耶？又世虛然，有仙人之說。仙人者，黨猱猿之屬，與世人得道，化為仙人乎。
夫雀入海為蛤，雉入海為蜃，當其俳佪，其翼差池，其羽猶自識也。忽然自投，神化體變，乃更與黿鱉為群，豈復自識翔林薄巢垣屋之娛乎？而顧為匹夫所誷，納虛妄之詞，信眩惑之說，隆禮以招弗臣，傾產以供虛求，散王爵以榮之，清閑館以居之，經年累稔，終無一效，或歿於沙丘，或崩乎五柞，臨時雖誅其身，滅其族，紛然足為天下笑矣。然壽命長短，骨體彊劣，各有人焉。善養者終之，勞擾者半之，虛用者殀之，其斯之謂歟。
植，字子建，魏武帝第四子也。初封東阿郡王，終後謚為陳思王也。幼含珪璋，十歲能屬文，下筆便成，初無所改。世間術藝無不畢善。邯鄲淳見而駭服，稱為天人也。植每讀佛經，輒流連嗟翫，以為至道宗極也。遂製轉讀七聲，升降曲折之響。故世之諷誦，咸憲章焉。嘗遊魚山，聞空中梵天之贊，乃摹而傳于後。則備見梁法苑集。然統括道源，精究仙錄，詐妄尤甚。故著論以詳云。
頃獲閑居，復申所詠，仰先哲之玄微，考大賢之靈術，詳觀風流，究覽行止，高下之辨，殆可髣髴。夫大聖乘時，故跡浪於所因；大賢次微，故與大聖而舒卷。所因不同，故有揖讓與干戈跡乖；次微道亞，故行藏之軌莫異。亦有龍虎之從風雲，形聲之會影響。理固自然，非召之也。是故箕文同兆，元吉於虎兕之吻，顏孔俱否，逍遙於匡陳之間。唐堯則天，稷偰翼其化；湯武革命，伊呂贊其功。由斯以言，用舍影響之論，惟我與爾之談，豈不信哉！何者？大賢庶幾，觀象知器，觀象知器，豫籠吉凶，豫籠吉凶，是以運形斯同，御治因應。對接群方，終保元吉，窮通滯礙，其揆一也。但欽聖樂易有待而亨，欽冥而不能冥，悅寂而不能寂。以此為優劣耳。至於中賢第三之人，去聖有間，故冥體之道未盡，自然運用，自不得玄同。然希古存勝，高想頓足，仰慕淳風，專詠至虛。故有遷峙林壑，若巢、許之倫者，言行抗轡，如老、彭之徒者。亦非故然，理自然也。夫形躁好靜，質柔愛剛，瀆所常習，愒所希聞，世俗之常也。是以見偏抗之辭，不復尋因應之適，睹矯誑之論，不復悟過直之失耳。案老子之作，與聖教同者，是代大匠斲，駢拇枝指之喻，其詭乎聖教者，是遠救世之宜，違明道若昧之義也。六經何常闕虛靜之訓，謙沖之誨哉？孔子曰：述而不作，信而好古，竊比於我老彭。尋斯旨也，則老彭之道，以籠罩乎聖教之內矣。且指說二事而不非實言也。何以明之？聖人淵寂，何不好哉！又三皇五帝以下靡不制作。是故易象經墳，爛然炳著，棟宇衣裳，與時而興，安在述而不作乎？故易曰：聖人作而萬物睹。斯言之證，蓋指說老彭之德，有以髣髴類己形跡之處所耳。亦猶匿怨而友其人，左丘明恥之，丘亦恥之，豈若於吾言無所不說，相體之至也。且顏孔不以導養為事，而老彭養之。孔、顏同乎斯人，而老彭異之。凡斯數者，非不亞聖之跡，而又其書往往矛盾，粗列如左。大雅搢紳，幸祛其弊，盛又不達老聃輕舉之旨，為欲著訓戎狄，宣導殊俗乎？若欲明宣導殊類，則左衽非玄化之所，孤遊非嘉遁之舉。諸夏陵遲，敷訓所先，聖人之教，自近及遠，未有輈張避險如此之遊也。若懼禍避地，則聖門可隱商朝，魯邦有無如者矣。茍得其道，則遊刃有餘，觸地元吉，何違天心？於戎貊如不能然者，得無庶於朝隱而祈仙之徒乎？
昔裴逸民作崇有、貴無二論，時談者或以為不虛達勝之道者，或以為矯時流遁者。余以為尚無，既失之矣，崇有，亦未為得也。道之為物，唯怳與忽，因應無方，唯變所適。值澄渟之時，則司契垂拱；遇萬動之化，則形體勃興。是以洞鑒雖同，有無之教異陳；聖致雖一，而稱謂之名殊目。唐虞不希結繩，湯武不擬揖讓，夫豈異哉！時運故也。而伯陽以執古之道，以御今之有；逸民欲執今之有，以絕古之風。吾故以為彼二子者，不達圓化之道，各矜其一方者耳。
道經云：故常無欲以觀其妙。故常有欲以觀其徼。此兩者同出而異名，同謂之玄，玄之又玄，眾妙之門。
舊說及王弼解，妙，謂始，徼，謂終也。夫觀始要終，睹妙知著，達人之鑑也。既以欲澄神，昭其妙始，則自斯以已，宜悉鎮之，何以復須有欲，得其終乎？宜有欲俱出妙門，同謂之玄。若然，以往復何獨貴於無欲乎？
天下皆知美之為美，斯惡已；皆知善之為善，斯不善已。
盛以為，夫美惡之名，生乎美惡之實。道德淳美則有善名；頑嚚聾昧則有惡聲。故易曰：惡不積，不足以滅身。又曰：美在其中，暢於四支而發於事業。又曰：韶盡美矣。未盡善也。
然則大美大善，天下皆知之，何得云斯惡乎？若虛美非美，為善非善，所美過美，所善違中，若此皆世教所疾。聖王奮誠天下，亦自知之。於斯談：不尚賢，使民不爭；不貴難得之貨，使人不盜。常使民無知無欲，使知者不敢為。
又曰：絕學無憂，唯之與阿相去幾何？善之與惡相去何若？
下章云：善人，不善人之師，不善人，善人之資。不貴其師，不愛其資，雖智大迷。盛以為民茍無欲，亦何所師於師哉！既相師資，非學如何？不善師善，非尚賢如何？貴愛既存，則美惡不得不彰，非相去，何若之謂？又下章云：人之所教，我亦以教人。吾言甚易知，而天下莫能知。
又曰吾將以為教父。原斯談也，未為絕學、所云絕者，堯孔之學耶？堯孔之學，隨時設教，老氏之言，一其所尚。隨時設教，所以道通百代；一其所尚，不得不滯於適變。此又闇弊，所未能通者也。
道沖而用之或不盈，和其光，同其塵。
盛以為，老聃可謂知道，非體道者也。昔陶唐之蒞天下也，無日解哉！則維昭任眾，師錫匹夫，則馺然禪授，豈非沖而用之，光塵同彼哉？伯陽則不然，既處濁位，復遠導西戎，行止則昌狂其跡，著書則矯誑其言。和光同塵，固若是乎？余固以為知道，體道則未也。道經云：三者不可致詰，混然為一。繩繩兮不可名，復歸於無物。無物之象，是謂忽怳。
下章云：道之為物，惟怳與忽，忽兮怳兮，其中有象，怳兮忽兮，其中有物。此二章或言無物，或言有物，先有所不宜者也。
執古之道，以御今之有。下章：執者失之，為者敗之。而復云執古之道，以御今之有，或執或否，得無陷矛盾之論乎？
絕聖棄智，民利百倍。
孫盛曰：夫有仁聖，必有仁聖之德跡。此而不崇，則陶訓焉融？仁義不尚，則孝慈道喪。老氏既云絕聖，而每章輒稱聖人。既稱聖人，則跡焉能得絕？若所欲絕者，絕堯、舜、周、孔之跡，則所稱聖者，為是何聖之跡乎？即如其言，聖人有宜滅其跡者，有宜稱其跡者，稱滅不同，吾誰適從？
絕仁棄義，民復孝慈。
若如此談，仁義不絕，則不孝不慈矣。復云：居善地，與善仁。不審與善仁之仁，是向所云欲絕者非耶？如其是也，則不宜復稱述矣；如其非也，則未詳二仁之義，一仁宜絕，一仁宜明。此又所未達也。若謂不聖之聖，不仁之仁，則教所誅，不假高唱矣。
逮至莊周云：聖人不死，大盜不止。又曰：田常竊仁義，以取道經齊國。夫天地陶鑄，善惡兼育，各稟自然，理不相關。梟鴆縱毒，不假學於鸞鳳；豺虎肆害，不借術於麒麟。此皆天質自然，不須外物者也。何至凶頑之人，獨當假仁義以濟其姦乎？若乃冒頓殺父，鄭伯盜鄶，豈復先假孝道，獲其終害乎？而莊、李掊擊殺根，毀駮正訓，何異疾盜賊而銷鑄干戈，睹食噎而絕棄嘉穀乎！後之談者，雖曲為其義辯而釋之，莫不艱屯於殺聖，困躓於忘親也。
知我者希，則我貴矣。
上章云：聖人之在天下也，百姓皆注其耳目，師資貴愛，必彰萬物。如斯則知之者安得希哉！知希者何必貴哉！即己之身見貴，九服何得？背實抗言云貴，由知希哉！斯蓋欲抑動恆俗，故發此過言耳。聖教則不然，中和其詞以理訓導。故曰：在家必聞，在邦必聞也。是聞必達也。不見善而無悶，潛龍之德。人不知而不慍；君子之道。眾好之必察焉，眾惡之必察焉。既不以知多為顯，亦不以知少為貴。誨誘綽綽，理中自然，何與老聃之言同日而語其優劣哉！
禮者忠信之薄，而亂之首；前識者道之華，而愚之始。是以大丈夫處其厚，不處其薄，處其實，不處其華也。
孫盛曰：老聃足知聖人禮樂，非玄勝之具，不獲已而制作耳。而故毀之，何哉？是故屏撥禮學，以全其任自然之論，豈不知叔末，不復得返自然之道，直欲申已好之懷，然則不免情於所悅，非注心救物者也。非惟不救，乃獎其弊矣。或問莊老所以故發此唱，蓋與聖教相為表裡，其於陶物明訓，其歸一也。盛以為不然，夫聖人之道廣大悉備矣。猶日月懸天，有何不照者哉！老氏之言，皆效於六經矣，寧復有所愆之俟，佐助於聃周乎？即莊周所謂日月出矣，而爝火不息者，至於虛誑譎怪矯詭之言，尚拘滯於一方，而橫稱不經之奇詞也。
王侯得一，以為天下貞。貞，正也。下章云：孰知其極？其無正，正復為奇，善復為妖。
尋此二章，或云天下正，或言無正。既云善人不善人師，而復云為妖。天下之善一也，而或師或妖，天下之正道一也，而云正復為奇斯反，鄙見所未能通也。
盛，字安國，仕晉為給事，中秘書監。少遊涉墳素，而以史籍為懷。故曰：賢聖玄邈，得諸言表，而仁愛自我，陶染庶物。漸漬之功，莫過乎經史。著晉陽春秋三十餘卷，評老氏中賢之流。故知為尹述書，乃祖承有據。嵇子云：老子就涓子學九仙之術。尋乎導養，斯言有徵。至於聖也，則不云學。故語曰：生知者上，學知者次。王、何所位，典達鴻猷。故班固序人九等之例，孔丘等為上上類，例皆是聖；李耳等為中上類，例皆是賢。聖有至聖、亞聖，賢有大賢、中賢，並以神機有利鈍，故智用有漸、頓也。盛敘老非大賢，取其閑放自牧，不能兼濟於天下，坐觀周衰，遁於西裔，行及秦壤。死於扶風，葬於槐里。非遁天之仙，信矣。
自天地權輿，民生攸始，遐哉眇邈，無得而言焉！無得而言，因有可言之象，至於大虛之空曠，無始之杳茫，豈唯言象莫窺。良以心慮事絕，及天地蕞爾，來宅其中。毫端之泛鉅海，方斯非譬，然則有此天地以來，猶一念也。我之所久，莫過軒羲，而天地之在彼太虛，猶軒羲之在彼天地，齷齪之徒，惟謂赫胥為遠。何其瑣瑣為念之局耶？世之有佛，莫知其始，前佛後佛，其道不異。法身湛然，各由應感，感之所召，跨大千而咫尺。緣茍未應，雖踐跡而弗睹。娑婆南界是曰閻浮，蔥嶺以西經塗密邇，緣運未開，自與理隔。
何以言之？夏殷以前，書傳簡寡，周室受命，經典備存，象寄狄鞮，隨方受職，重譯入貢，總括要荒，而八蠻五狄，莫不愚鄙。文字靡識，訓義不通，咸納贄王府，登樂清廟。西國密塗，厥路非遠，雖葉書橫字，胡華不同，而深義妙理，於焉自出。唐虞三代，不容未有，事獨西限，道未東流，豈非區區中國，緣應未啟？求其會歸，尋其旨要，寧與四夷之樂同日而語乎？非為姬公所遺，蓋由斯法宜隱故也。
炎昊之世，未火未粒，肉食皮衣，仁惻之事，弗萌懷抱，非肉非皮，死亡立至，雖復大聖殷勤，思存救免，而身命是資，理難頓奪。寔宜導之以漸，稍啟其源。故燧人火化，變腥為熟，腥熟既變，蓋佛教之萌兆也。何者？變腥為熟，其事漸難，積此漸難，可以成著。迄乎神農，復垂汲引。嘉穀肇播，民用粒食，嗛腹充虛，非肉可飽，則全命減殺，於事彌多。自此以降，矜護日廣，春蒐免其懷孕，夏苗取其害穀，秋獮冬狩，所害誠多。頓去之難，已備前說。
周孔二聖，宗條稍廣，見其生，不忍其死；聞其聲，不食其肉。草木斬伐有時，麛卵不得妄犯，漁不竭澤，佃不燎原。釣而不綱，弋不射宿。肉食蠶衣，皆須耆齒，牛羊犬豕，無故不殺。此則戒有五支，又開其一也。逮于酣醟于酒，婬迷乎色，詭妄於人，攘濫自己。外典所禁，無待釋教，四者犯人，人為含靈之首；一者害獸，獸為生品之末。上聖開宗，宜有次第，亦由佛戒殺人為業最重也。內聖外聖，義均理一，而蔽理之徒封著外教。以為烹羊豢豕，理固宜然。或者又云：若如釋氏之書，咸有緣報之業，則禹、湯、文、武並受刲刳，周公、孔子俱入鼎鑊，是何迷於見道，若斯之篤耶？試尋斯證，可以有悟矣。
論云：前佛後佛，其道不異，周室受命，象寄狄鞮，隨方受職。西國密塗，厥路非遠，唐虞三代，不容未有。事獨西限，道未東流。非為姬公所遺。蓋由斯法宜隱，燧人火粒，變腥為熟，蓋佛教之萌兆。周、孔二聖，宗條稍廣，見生不忍其死，聞聲不食其肉。草木斬伐有時，麛卵不得妄犯。又戒有五支，四者犯人，人為含靈之首，一者害獸，獸為生品之末，內聖外聖，義均理一。
諮曰：謹案佛經，一佛之興，動踰累劫，未審前佛後佛相去宜幾？釋迦之現，近在莊王，唐虞夏殷，何必已有？周公不言，恐由未出，非關宜隱。育王造塔，始敬王之世，既閻浮有四，則東國不容都無。夫子自以華禮興教，何宜乃說夷法？故歎中國失禮，求之四夷，亦良有別意。且四夷之樂，裁出要荒之際；投諸四裔，亦密邇危羽之野。禹跡所至，不及河源，越裳白雉，尚稱重譯，則天竺、罽賓久與上國殊絕，衰周以後，時或有聞。故鄒子以為赤縣於宇內，止是九州中之一耳。漢初長安，乃有浮圖，而經像眇昧，張騫雖將命大夏，甘英遠屆安息，猶弗能宣譯風教，闡揚斯法。必其發夢帝庭，乃稍就興顯。此則似如時致通閡，非關運有起伏也。若必以緣應有會，則昔之淳厚群生何辜，今之澆薄群生何幸？假使斯法本以救濟者，夫為罪莫過於殺，肉食之時，殺孰甚焉？而方俟火粒，甫為教萌，於大慈神力，不有所躓乎。若粳糧未播，殺事難息，未審前時過去諸佛，復以何法為教，此教之萌起在何佛？兼四戒犯人，為報乍輕。一殺害獸，受對更重，首輕末重，亦為未達。夫立人之道，曰仁與義，周孔所云，聞聲不食，斬伐有時者，蓋欲大明仁義之道。於鳥獸草木，尚曰其然，況在乎人而可悖虐，非謂內惕寡，方意在緣報，睹跡或似，論情頓乖。不審於內外兩聖，其事可得是均以不？此中參差，難用頓悟，謹備以諮洗，願具啟諸蔽。
難云：釋迦之現，近在莊王，唐虞夏殷，何必已有？周公不言，恐由未出，非關宜隱。育王造塔，始敬王之世，閻浮有四，則東國不容都無。
荅曰：釋迦出世，年月不可得知。佛經既無年歷注記。此法又未東流，何以得知是周莊之時？不過以春秋魯莊七年四月辛卯，恆星不見為據。三代年既不同，不知外國用何曆法，何因知魯莊之四月，是外國之四月乎？若外國用周正耶，則四月辛卯長曆，惟是五日，了非八日。若用殷正耶，周之四月殷之三月。用夏正耶，周之四月夏之二月，都不與佛家四月八日同也。若以魯之四月為證，則日月參差，不可為定。若不以此為證，則佛生年月無證可尋。且釋迦初誕，唯空中自明，不云星辰不見也。瑞相又有日月星辰停住不行。又云：明星出時，墮地，方行七步。初無星辰不現之語，與春秋恆星不現，意趣永乖。若育王造塔是敬王之世，閻浮有四，此道已流東國者，敬王以來，至於六國，記注繁密，曾無一概，育王立塔非敬王之時，又分明也。以此而推，則釋迦之興，不容在近周世。公旦之情，何得未有？
難云：夫子自以華禮興教，何宜乃說夷法？故歎中國失禮，求之四夷，亦良有別意。
荅曰：弘教次第，前論已詳，不復重辯。
難云：四夷之樂，裁出要荒之際；投諸四裔，亦密邇危羽之野。禹跡所至，不及河源，越裳白雉，尚稱重譯，則天竺、罽賓久與上國殊絕。衰周以後時或有聞，故鄒子以為赤縣於宇內，止是九州中之一耳。漢初長安，乃有浮圖，而經像眇昧，張騫雖將命大夏，甘英遠屆安息，猶弗能宣譯風教，必其發夢帝庭，乃稍興顯。此則似時有通礙，非關運有起伏也。
荅曰：本以西域路近，而大法不被，此蓋由緣應未發，非謂其塗為遠也。其路既近，而此法永不東流，若非緣應未至，何以致此？及後東被，皆由緣應，宜發通礙，各有其時，前論已盡也。
難曰：若必以緣應有會，則昔之淳厚，群生何辜，今之澆薄，群生何幸？假使斯法本以救澆者，夫為罪莫過於殺。肉食之時，殺孰甚焉？而方俟火粒，甫為教萌，於大慈神力，不有所躓乎？若粳糧未播，殺事難息，未審前時過去諸佛，復以何法為教？此教之萌起在何佛？兼四戒犯人，為報乍輕。一殺害獸，受對更重，首輕末重，亦為未達。夫立人之道，曰仁與義，周孔所云聞聲不食。斬伐以時者，蓋欲大明仁義之道。於鳥獸草木，尚曰其然，況在乎人而可悖虐？非謂內惕寡，方意在緣報，睹跡或似，論情頓乖。不審於內外兩聖，其事可得是均以不？此中參差難用頓悟，謹備以諮洗，願具啟諸蔽。
答曰：民資肉食，而火粒未啟，便令不肉，教豈得行？前論言之已具，不復重釋。眾生緣果所遭，各有期會。當昔佛教未被，是其惡業盛時，後之聞法，是其善業萌時，善惡各有其時，何關淳厚之與澆薄。五支之戒，各有輕重，非殺戒偏重，四支並輕。且五業雖異，而互相發起，犯人之戒，人重故先出；犯獸之戒，獸輕故後被。訓戒之道，次第宜然，周公、孔子，漸弘仁惻，前論已詳，請息重辯。若必以釋教乖方域之理，外此自一家之學，所不敢言。
有唐太史傅奕者，本宗李老，猜忌釋門。潛圖芟翦，用達其鄙。武德之始，上書具述，既非經國，當時遂寢。奕不勝其憤，乃引古來王臣訕謗佛法者二十五人。撰次品目，名為高識傳。一帙十卷，抄於市賣，欲廣其塵。又加潤飾，增其罪狀。至於張魯據於漢中，黃巾反於天下。斯並李門勃逆，皆覆而不顯。非謂篤論之文乎？若夫城高必頹，木秀斯拔，惟我清峻。故有異道嫉之，不足怪其鄙吝。未見廝徒，皁隸有加惱辱。明非目翳，何事屏除？故因其立言，仍隨開喻。此則古來行事，釋判天分，未廣見者，謂為新致。聊陳舊解，略顯由途，資此神開，可稱高識。又傅氏寡識，才用寄人，集敘時事廢興，太半坑殘，焚蕩之事；可號非政所須，沙汰括撿之條，斯寔王化之本。故僧條俗格，代代滋彰。此乃禁非，豈成除毀？傅氏通入廢限，是謂披毛之夫，終淪塗炭，可悲之甚矣。奕學周子史，意在誅除，搜揚列代論佛法者，莫委存廢。通疏二十五人，大略有二，初則崇敬佛法，恐有婬穢，故須沙汰，務得住持。二則憎嫉昌顯，危身挾怨，故須除蕩，以暢胸襟。初列住持、王臣一十四人，傅奕高識傳通列為廢除者，今簡則是興隆之人。
宋世祖、唐高祖、王度、顏延之、蕭摹之、周朗、虞愿、張普惠、李瑒、衛元嵩、顧歡、邢子才、高道讓、盧思道。
二列毀滅王臣一十一人，傅奕高識傳列為高識之人，今尋乃是廢滅者。
魏太武、周高祖、蔡謨、劉晝、陽衒之、荀濟、章仇子陀、劉惠琳、范縝、李緒、傅奕、王文同。
初序，沙汰僧眾者，夫以稊稂之穢青田，榮華之弊白首者，良有以也。故六群之過興舍衛，十濫之偽起毗離。大聖因立條章，無學由而正犯。遂有七擯，量其小失，四法拔其大愆。張網目而示三千，顯律儀而陳八萬。故得正像，咸稱有道，內外同號無塵。自法漸王門，金科之刑無墜；僧羅海岳，藏疾之隙滋彰。舉統以法繩之，烹鮮之儀可覿，隨機以時勸勉，握泥之喻自鄰。人誰無過？垂珠之誡有津；醜跡易欣，掩耳之夫難睹。
所以宋唐兩帝，王、顏等賢，鑑物性之昏明，曉時緣之淳薄。縱釋門之紛蕩，則淄澠一亂；彈僧徒之得失，則涇渭殊流。斥貪競之鄙夫，毀藏積之僧滓，存高尚之道德，延重惠以攝人。至如漢、魏、齊、梁之為政也，恢恢天網，取漏吞舟，察察王政，事兼苛濫。所以大弘佛法，通濟於五乘，該洽明時，陶漸於清濁。使濁者知歸，令自新於大造。清者容養，悟適化之多方，其猶大赦天下，逋逃因之改容，忘瑕納眾。群小以之遷善。堯舜豈非聖主，而化不及丹朱？漢祖焉樂亂階，而亮貫高之逆？孔門季、路雖僻，而預升堂；釋種達多乃邪，而參清眾。是知權道抑揚，神機利用，或收或縱，事出乘時。
後序除廢三寶意者，夫以保形存命，有生之所貴，重財愛食，鄙俗之共珍。故位稱大寶，無以摧於死生；力拔青山，莫有亡於老病。斯佛教也。故四山常逼，王位非常，三相恆遷，生涯有數。斯實錄也。俗有讖記之傳，不知由何而得，或云口授，或述符圖，虛然顯密，布露士俗。竊以五運更襲，帝者一人，自餘凡叟，誰之顧錄？周祖已前，有忌黑者，云有黑人次膺天位。故齊宣惶怖，欲誅稠禪師，稠以情問，云有黑人當臨天位。稠曰：斯浪言也。黑無過漆，漆可作耶？齊宣妄解，手殺第七弟渙，故可笑也。周太祖初承俗讖，我名黑泰，可以當之。既入關中，改為黑皁，朝章野服，咸悉同之。令僧衣黃，以從讖緯，武帝雄略，初不齒之。張賓定霸，元嵩賦詩，重道疑佛，將行廢立。
有實禪師者，釋門之望，帝亦欽重。私問：後運是誰應得？實曰：非僧所知。帝曰：如讖所傳云黑者應得，僧多衣黑，竊有所疑。實曰：僧但一身，誰所扶翼？決非僧也。帝曰：僧非得者，黑者是誰？實曰：至尊大人保信浪語，外相若聞，豈言至聖？黑者大有，老烏亦黑，大豆亦黑，如是非一，可亦得耶？帝聞，有姓烏姓竇者，假過誅之。元其情本，疑意在釋，遂即蕩除。
魏太武本是戎鄉，素無文墨，八歲登位，一信崔浩。故兩帝厚身，信讒信讖，陵殘佛化，自取殃及，旋踵更興。興由時來，不在人力。故經傳云：佛化惟遠，終於六萬歲時，住持小聖，功在九億無學，不可削也。蔡謨已下，上事諸賢，並挾私忿，於僧有隙，發憤忘身，何況佛法？極筆而書罪狀，深文而掛刑網。禿賊以驚視聽，妖胡而動王臣。且律令條章，未若凝脂之密；滔滔天網，自有陷目之夫。言賊斯即盜科，述妖乃當死例。書表盛云妖賊，未識妖賊是誰？可謂匿名之書，足投諸火，如須勘撿，虛跡自形。前後上事雖有十賢，荀濟一夫差有才用，自餘連寫未足人聞，傅奕後來謂自脫穎。言無典據，才氣虛劣，瓦礫云寶，賢愚所輕。然奕素本道門，起家貧賤，投僧乞貸，不遂所懷，蓄憤致嫌，固其本志。
武德之始，西來入京，投道士王巋。巋道左之望，都邑所知。見其飢寒，延居私宅。巋通人也。待以上賓，三數日間，遂通其婦，入堂宴語，曾不避人。巋有兄子為僧，寺近巋宅，因往見之，奕大瞋怒。僧便告巋。巋初不信曰：傅奕貧士，我將接在宅。豈為不軌耶？僧曰：叔若有疑，可一往視。相將至宅，果如所言，巋掩氣而旋。巋有女婿為果毅，常以為言。奕既竊妻，而傅妖不可筭矣。如唐吏部唐臨冥報所傳，神為泥人，固其宜哉！如別所顯。
隋大業八年，天子在遼。有王文同者，郊東王堡人也。夙與僧爭水磑之利。敕令巡問軍實，乃矯詔集僧，三木加身，考令云反。并令引邑議同謀，遂誅翦僧徒，於河間郡，殺道俗近一千人。傳符達於蒲州，酷聲遍於天下。時竇慶為河東太守，以狀奏聞。帝大怒，於河間戮之。未及加刑，百姓臠之生噉，乃及於土地。以此反例，下述及僧，亦相符此。然初因僧起，謗毀佛法，咸因宿忿，不思累劫之溺，而欲一時之快。泄在帝臣，非關上事，非位不謀，已如前咎。徒為舉斧，終陷磨胸，故集者隨傳敘之。庶後葉之龜鏡也。
後魏世祖、周高祖、宋世祖、唐高祖、趙王度、晉蔡謨、宋顏延之、宋蕭摹之、宋周朗、宋虞愿、魏張普濟、魏李瑒、齊劉晝、魏楊衒之。
後魏世祖太武皇帝。初立道學，置道壇，廢佛宗。
帝姓託跋氏，諱伏釐，後名燾，鮮卑胡人之別種也。西晉之亂，有託跋盧，據有朔方，晉就封為代王。盧孫什翼鞬，或云珪，部落逾盛，眾十萬。北連雲中，西據陰山。雲中南去漢塞四千里。以東晉孝武太元初，南至朔東三百里，平城為都，二十餘歲。依華造殿，宗事佛道，登位三十四年。至晉帝隆安中，第三主託跋燾立，時年八歲，尚在幼沖，信任司徒崔浩。浩尤不信佛，情重李老仙術，以道德經授帝令諷味，因便重之。登位二年，召天下方士。有道士寇謙之者，道門之魁傑也。自云：於嵩高值，天尊飛下。召謙賜以天師之號，令奉太平真君，置靜輪天宮，可獲仙道。列辟聞之若遺，而浩深信之。帝由是於平城郊，置道場，方二百步，重層崇峻，并備厚禮，具如釋老志所述。後改號太平真君，以遂寇謙之道命也。因蓋吳作亂，關中有沙門畜弓矢，浩便進說，與吳通謀，遂誅長安沙門，焚破佛像，四方亦然，惟留臺下。至真君七年，遂一切蕩除，坑僧破像，自以為得志也。為讒所黷，幽殺太子，惡疾殃身，方族誅崔浩。何嗟及矣！不久為閹人宗慶所殺，便崩，其孫嗣立，即開佛法，天下大明。
第六帝孝文，是稱文祖。改姓為元，改代為魏。去胡服，定官名，衣冠華夏，移都河洛，佛法大興。然世祖勇於武略，怯於文雄，輕於自審，重於信偽，而奕敘為命世之明后，寔誣也哉！尋奕搜撿列代上事，言及釋門者，大略五焉。前已顯之，今重昌辯。一以業運冥昧，報果交加；二以教指俗偽，終歸空滅；三以寺宇崇麗，顧陵嫉之；四以僧有雜行，抄掠財色；五以僧本緣俗，位隆抗禮。五相雖惑，多以雜行者為言焉。斯不達之曲士也。
夫出家者，取其發足超方，形心異俗，執持聖種，震懾魔王。天帝尚來下拜，龍神無不奉者。非無五三雜行，犯法負心。婆娑於色味，貪餮於名利，斯等行乖佛化，正法稊稂。涅槃謂為禿人，梵網呼為大賊。戒海如屍，不納僧條，財法絕之，斯禁顯然。妄咎於佛，深不可也。至如俗士純臣有國常，有行貞潔者重之，為貪競者罪之。不可以見一士乖僻，合國並誅，一官濁濫，舉朝同剪，斯不可也。事見後魏書及十六國春秋。
世祖見一寺過起，通國斬僧，無問少長，一時殘戮，可謂虜官長也。判事雷同，奕引以為明略，明者逃矣。又以見僧受供，厚禮頻繁，自不能拔，妬而增狀。僧為福田，奉之自獲其報；官是攝政，祿之以盛其功。今王賜臣下，讓祿者是誰？俗施僧財，不受者常有。無祿之官，不聞於國；受俸之士，充牣九州，豈以一士受賕，朝廷為之廢務？一僧濫施，釋門由此致嫌，又不可也。是知清濁異途，道俗通有。憲臺繩糾於失法，詳刑科處於重輕。斯俗政也。戒律以撿於七非，擯罰以正於三格，僧制以遮其外犯，法令以勖其內心。此佛教也。
是則道俗律令，具足光明，昭彰於四俗，顯昌於五眾。有何不盡？須爾上言。所以上帝高居於九重，殷鑑四海。列辟靡監於王事，職司其憂。爾非其司，妄行干政，徒為濫職，何用當官？故後之上事，希有從之者。故經說四依，擬分偽濫，人識難辨，法智易明。何得見一僧行過，上累佛宗，見一戒或虧，便輕正法？止可以道廢人，以人不弘道也。不可以人廢道，以道高出天人。抑又詳之。今以五常撿人，何人能具？五孝撿士，何士備之？讀易而忽陰陽，講禮而存倨傲。闇君賊臣，代代常有；尸祿亂政，時時更繁。孔門三千，顏生獨為德行，君人二十九代，唐堯常據。言初略述，統詳則釋門藻鏡者殷矣。
二，周祖武皇帝。志存道學，躬受符籙，猜忌佛門。
帝姓宇文氏，諱邕，太祖魏丞相黑泰之第三子也。族本鮮卑。元魏之末，太祖挾魏，平陽王西頓關中，經魏四帝二十三年薨。世子洛陽公，受魏禪稱周，當年被廢。立弟寧都公為帝，四年崩，謚明帝。兒小，立弟魯國公為帝，即高祖也。改號保定元年。深謀獨斷，猜忌為心，晦跡親疏，以蒙智術。保定六年改元天和，前後經于一紀。大冢宰晉國公宇文護，太祖之猶子也。躬受遺詔，輔翼帝圖，雄略攝御，光時佐國。恐有廢立，便引入內殺之，并子十人，族大臣六家。改元建德，誅除雄武，摧翦扞城。慮遠權衡，英威自若，而能克己勵精。露懷臣下，布袍菲食，勞謙自持，躬履行陣，步涉山谷。故得士卒之心，死而不厭。時有讖記，忌於黑衣，謂沙門中，次當襲運，故帝初大信佛，以事逼身，遂行廢蕩。以建德三年，納道士張賓佞辯，便滅二教，更立通道觀，用暢本懷。至建德五年，平齊既訖，自以為滅法之福祐也。改元宣政，至五月，因癘而崩於雲陽。子贇嗣位，殺齊王父子十人。正月一日，改元大成，禪位其子衍，改元大象，自號天元皇帝，便開佛法。然則禍深福淺，過奄其功。明年五月崩，謚曰文宣。後年正月，改元大定，二月，內禪位有隋。故奕述云：觀武帝為政，果決能斷，此其志也。既除妖邪之教，惟務強兵，五年之間，大勛斯集盛矣。其有成功也。集者曰：奕云：無佛則國安祚遠。如何周祖誅除纔了，凶崩忽臨，則奕為狂矣。然則武帝惟武曾不遲疑，隨心快意便行誅戮，害叔毀佛，欺誷已深，祚促曆移，固其宜矣。況復癘及其身，呼嗟何及！殃鍾禍集，又可悲涼。乃以指正佛為妖邪，指偽道為師奉。闇君荒主，豈待夏殷，固謚法之司？魏周滅法之主俱為武者，不亦宜乎！餘有除毀相狀，感於苦報，如別具述。
三，宋世祖孝武皇帝，沙汰僧徒并致敬事。
帝姓劉氏，諱駿，文帝之第三子也。為父討逆，斬兄邵於南郊，并子三十一人。自立改元孝建，二年，誅叔義宣，大明二年，誅王僧達父子。有羌人高闍反，事及沙門曇摽，下詔曰：佛法訛替，沙門混雜，未足扶濟鴻教，而專成逋藪，加以奸心頻發，凶狀屢聞，敗道亂俗，人神交忿。可付所在，精加沙汰。後有違犯，嚴其誅坐。遂設諸條禁，自非戒行精苦，並使還俗。詔雖嚴重，竟不施行。先是晉成帝時，庾冰專政，欲令沙門致敬王者。何充、王謐等駮議不同，及桓玄篡位，復述前議，俱不果行。備如別述。
世祖以大明六年，使有司奏議，令僧致敬。既行刳斮之虐，鞭顏皴面而斬之。人不勝其酷也。且僧拜非經國之典，亦不行之。大明八年崩，子業立，尋為明帝所奪，而傅奕敘為高識之帝。濫刑何識之可高耶？倏忽絕嗣，身名俱滅，可為殷鑑矣。案蕭子顯述曰：宋氏自稱水德，承運典午，正位八君，卜年五紀。四經絕嫡，三號中興，關間禍難，相陵骨肉，何可言哉！
四，大唐高祖太武皇帝，沙汰釋李二宗詔。
帝以武德末年，僧徒多僻，下詔澄簡，肅清遺法，非謂除滅，尤為失旨。故詔云：朕膺期馭宇，興隆教法，深思利益，情在護持，使玉石區分，薰蕕有辨。長存妙道，永固福田，正本澄源，宜從沙汰。斯正詔也，而奕敘為滅法，則誣君罪惘，值容養寬政，網漏吞舟，故存其首領耳。餘如後述。
奕又引元魏尚書令任城王澄奏議，不許邑里更造伽藍，妨人居住。又引尚書令高肇奏僧祇戶粟散給貧人，閱其表奏，無餘毀狀，但在匡政理教，除其僻險，斯之詳糾，弘護之規諌矣。
五，後趙中書太原王度奏議序。
石虎下書問曰：佛號世尊，國家所奉，閭里小人無爵秩者，為應得事佛不？又沙門皆應高潔貞正，行能精潔，然後可為道士。今沙門甚眾，或有奸宄，避役多非其人可料簡，詳議度奏。以王者郊祀天地，祭奉百神，故禮有恆饗。佛生西域，非中華所奉。漢氏初得其道，惟聽西域胡人立寺都邑。魏承漢制，趙由舊章，請趙人不聽詣寺，已為沙門者，遣還初服，朝士多同此議。虎下詔曰：度議，佛是外神，非諸華所奉。朕出邊戎，宜從本俗。夫制由上行，永世作則，茍允事無虧，何拘前代？其夷趙為道士，樂事佛者，悉聽餘有。奕為潤飾，多陳妖詐，道家之書，偽妄自昔，黃書合氣，士女婬行，赤章厭禱，幽明亂起。是知妄作者凶，亂俗者殺。罪有餘矣。何者？奕云：佛圖澄令弟子遊說郡國，支遁之徒為其股肱，翻三玄妙旨，文飾邪教。斯言訾謗，天地不容。何者？佛圖澄者，得聖之人也。乳孔流光，不假燈炬之照；占鈴映掌，坐觀成敗之儀。兩主奉之若神，百辟敬之如佛，預啟東儲之貳，前表石蔥之禍。及難生妖現，諌虎以刑濫法深，享壽不遙。斯言甚切，而奕乃云：令虎殺姪，取其帝位。何斯言之過歟？又云：支遁之徒為其羽翼。晉氏南度，止一道林，雖是同時，江山胡越，安得散身奔北，股肱趙朝？又云：翻三玄妙旨，文飾邪教。此亦虛言，何得妄指？且道之述作，止在五千。自餘千卷，都是虛詐？備詳魏日姜斌事乎？然則自忖者審，謂僧亦然。且佛之教義，綸綜有歸，前後文理，無相乖競。尋繹道經，濫竊何甚！不能自立一義，並傍佛宗，或四果十地，連寫內經，或地獄天堂，全書佛旨。斯並業行之升沈，報因之盛則也。問以位行階級，則事逾河漢，如何敘集圖傳，迷俗亂真？無纖毫以助化，有山岳之負犯。枉沒卒歲，又可悲夫！
六，蔡謨，字道明，陳留人。晉太常彭城王紘表，以肅祖好佛道，手畫形像於樂賢堂。經歷寇難，而堂猶存。宜敕著作，咸使作頌，顯宗出紘表博議。謨曰：佛者夷人。惟聞變夷從夏，不聞變夏從夷。先帝天縱多才，聊畫此像，未是大晉盛德之形容。今欲發王命敕史官，上稱先帝好佛之志，下為夷狄作一像之頌。於義有疑焉。康帝即位，拜司徒。永和四年五月，詔書下，固執不就，上疏乞骸骨。及孝宗臨軒，徵謨不至。自旦至中，皇太后詔罷朝。公卿奏送謨廷尉以正刑書。謨率子弟素服詣廷尉待罪。詔免為庶人，便杜門不出，斯並剛愎之鄙夫，井坎之固量也。而奕敘為純臣，未為篤論。何者？謨之諷議，局據神州一域，以此為中國也。佛則通據閻浮一洲，以此為邊地也。即目而敘，斯國東據海岸，三方則無。無則不可謂無邊可見也。此洲而談，四周環海。天竺，地之中心，夏至北行，方中無影，則天地之正國也。故佛生焉，況復隄封所及，三千日月，萬億天地之中央也。惟佛所統，非謨能曉，且庸庶生常，保局冰執。自古同，謂家自為我土樂。人自以為我民良，不足怪也。中原嵩洛土圭，測景以為中也。乃是神州之別中耳。至時餘分不能定之。江表島夷地卑氣厲，情志飛揚。故曰揚州。晉氏奔之，更稱文國。變夷從夏，斯言有由，則孔子居九夷，非陋也。且有德則君人，無道則勃亂。故夏禹生於西羌，文王長於東夷，元魏託跋宗族北狄，並君臨瀆岳，嚮明南面，豈以生不在諸華，而逆其風化也？至如由余西戎孤臣，秦穆因而霸立，日磾，玁狁微類，漢武納而位存。故知道在則尊，未拘於夷夏也。
蔡謨堅固自守，未曰通人。拒詔違命，負罪殿廢，正刑可矣。抑又詳之，盈尺徑寸之珠璧，本惟絕域；窮神達理之睿聖，不限方維。故崆峒非九州之限，崑崙乃五竺之地，而黃帝軒轅並西奔而趣之，李老尹喜又接武而登之。斯何故耶？知可歸矣。且見機而作，無俟准的，至如夏桀之為政也。焚黃圖，誅龍逢，秦政之酷暴也；燒經籍，坑儒士，時俗傳之無道之君也。然埏埴塼瓦，非曰桀功，起予皇帝，未尊呂德。然累葉盛行，義須褒貶。古人有言，堯舜未必全聖，桀紂何能極愚？然而並歸咎於夏殷，尊嚴於唐虞者，偏黨不倫之詭經也。蔡氏褊隘，何足可稱？
唐特進鄭公魏徵。策有百條，其一條曰：問佛經興行早晚得失。
答：珠星夜隕，佛生於周辰；白馬朝來，法興於漢世。故唐堯、虞舜靡得詳焉，孔子、周公安能述也？然則法王自在，變化無窮，納須彌於芥子之中，覆日月於蓮華之下。法雲惠雨，明珠寶船，出諸子於火宅，濟群生於苦海。砮得砥則截骨而斷筋，車得膏則馬利而輪疾。誠須精心迴向，執志歸依，宜信傅毅之言，無從蔡謨之議。斯國之重臣也。可謂高識有歸，故太宗敬而制碑，手書其石，祔葬于昭陵，為萬代之模楷也。蔡謨年事俱盡，功用罕施，自揣無能，固辭於公政可也。而敘華夷事隔，未曰通人。又不足可稱焉。
七，顏延之。瑯琊人，有文章，好飲酒，放逸不護細行。宋元嘉中，遷太常。沙門慧琳以才學迥拔，為太祖所賞，每升獨榻之禮，延之嫉焉曰：此三台之座，豈可使刑餘居之？帝變色。奕敘之為名士，斯可知也。以琳得竉於文帝，延之非蒞政之能官。嫉而譏之，既不預朝廷，退居里閈。子峻為楊州刺史，乘軒還宅，延之負杖，避而譏之。不營產業，布衣蔬食，獨遊野外。時諺以其不參朝賢，亦顯論所不及，豈不以無預獨榻之榮，嫉琳而謂刑餘也？餘如達性論所評議也。然顏公著論，褒贊極多，至如通佛影跡，通佛頂齒爪，通佛衣缽杖，通佛二㲲。不然皆置言高拔群英之所模楷者，刑餘之言，一時之貶琳耳。其四論並見宋陸澄續法論。
八，蕭摹之。蘭陵人，宋元嘉十二年，為丹陽尹。奏稱佛化被於中國已歷四代，塔寺形像，所在千計。進可以繫心，退足以招勸。自頃已來，敬情浮末，不以精誠為至，更以奢競為重。違中越制，宜加撿裁。不為之防，流遁未已，請今後鑄銅像造塔寺。先詣所在，陳事列言，待報聽造。觀斯奏狀，抑止奔競，非曰除滅。斯寔住持之相，居然昌顯矣。
九，周朗，汝南人，宋世祖時，仕廬陵內史。上書曰：自釋氏流教，其來有源，舒引容潤，既亦廣矣。而假糅醫術，託以卜數，外刑不容，內教不悔，而橫天地之間，莫之糾察。今宜申嚴佛律，裨重國令，其疵惡顯著者，悉宜罷遣。餘則隨其藝行，各為之條例。使禪義經誦，人能其一。食不過蔬，衣不出布。若更度者，則令先習義行，本其神心，必能草腐人天竦精，以往者雖侯王家子，亦不宜拘，意同前矣。
第十，虞愿，會稽人，仕宋明帝，為中書。善容止，直忤言。帝好弈，頗廢政事。愿曰：堯以此教丹朱，非人主所好。帝怒，令曳下殿，初無懼色。二三日，復召來。明帝以所居故第，起湘宮寺，製置宏壯。愿曰：此寺穿掘傷螻蟻，塼瓦焚蟲豸。勞役之苦，百姓筋力，販妻貿子，呼嗟滿路。佛若有知，念其有罪；佛若無知，作之何益？忤旨出守晉安，此寔大慈之本懷，得佛之遺寄，而奕謂為除彈，匪其意乎？
十一，張普濟，常山人，善百家之說。太和中，遷諌議大夫。至孝明立，不親視朝，過崇佛法。郊廟之事，多委有司，營造寺像，略無休息。乃上諌略云：伏願淑慎威儀，萬邦作式，躬致郊廟之虔，親紆朔望之禮，則一人有慶，兆民賴之。然後精進三寶，信心如來。道由化深，故諸漏可盡；法隨禮積，故彼岸可登。書奏不報。濟諌如此，而奕弄筆妄加：荒穢之婬僧，遊於宮內，恣行非法，凡是妃主，莫不通婬，百姓苦之，而上不覺。斯言奸蕩，何得妄施？宮禁有限，防禦有則，擅言婬僻，縱筆妄陳，據太史之任，總清慎之機，專構私憤，顯行輕毀。梟能食母，君子恥聞。亭曰柏人，漢后夜遁。非狂非醉，斯言難玷。但奕自行婬穢，其黨例有妻孥。故李耳、李思王之編戶，張衡、張魯天師子孫，宗胤顯然，無宜不有。不知今日道士何為？效僧遠財絕色，清高獨往，不拘俗累，甚可怪也。故奕重其財色，毀僧同之。如老子化胡經云，既化胡王，令尹喜為佛。性強梁者，毀形絕好，斷其妻娶，不令紹嗣，故名沙門。自餘軟善，任從其本，則妻子不絕也。約斯論事，觀中道士，衣冠容制不異俗流，妻子承嗣，義依道法，不可怪也。是以仙童玉女，侍老君之側，黃庭朱戶，述命門之事。深欲擬僧，斯蹤難泯，遂行流謗，固其然哉！
十二，李瑒，趙人。魏延昌末，為高陽王友。于時，人多絕戶，為沙門。瑒上言曰：禮以教世，法導將來，跡用既殊，區分亦別。故三千之罪，莫大於不孝。不孝之大，無過於絕嗣。然則絕嗣之罪，大莫甚焉。安得輕縱背禮之情，而肆其向法之意也？寧有棄堂堂之政，而從鬼教乎？靈太后責以鬼教謗毀佛法。瑒曰：竊欲清明佛法，使道俗兼通。非敢排棄真學，妄為訾毀。且鬼神之名，皆是通靈達稱，三皇五帝皆號為鬼。易曰：知鬼神之情狀，周公自美，亦云能事鬼神。禮曰：明則有禮樂，幽則有鬼神。佛非天非地，本出於人。應世導俗，其道幽隱，名之為鬼。愚謂非謗。靈太后不罪。後遇害於河陰。詳瑒上言，欲沙汰僻左，非為疵謗矣。
十三，劉晝，渤海人，才術不能自給。齊不仕之，著高才不遇傳，以自況也。上書言：佛法詭誑，避役者以為林藪。又詆訶婬蕩。有尼，有優婆夷，實是僧之妻妾。損胎殺子，其狀難言。今僧尼二百許萬，并俗女向有四百餘萬。六月一損胎，如是則年族二百萬戶矣。驗此，佛是疫胎之鬼也，全非聖人。亦言：道士非老莊之本，藉佛邪說為其配坐而已。詳晝此言，殊塵聽視，專言墮胎殺子，豈是正士言哉！孔子見人一善，而忘其百非；鮑生見人一惡，而終身不忘。弘隘之跡，斷可知矣，狂哲之心，相去遠矣。然則天下高尚沙門，有逾百萬，財色不顧，名位莫緣。斯德隱之，妄張婬殺，一年誅二子。沙門且然，一歲有二男，編戶誰是？吐言孟浪，未足廣之，而奕重為正諌，及後上事，還陳此略。考校則劉晝之門人矣。
十四，陽衒之。北平人，元魏末為秘書監。見寺宇壯麗，損費金碧，王公相競，侵漁百姓，乃撰洛陽伽藍記，言：不恤眾庶也。後上書述：釋教虛誕，有為徒費。無執戈以衛國，有飢寒於色養，逃役之流，僕隸之類，避苦就樂，非修道者。又佛言：有為虛妄，皆是妄想。道人深知佛理，故違虛其罪。故又廣引財事乞貸，貪積無厭。又云：讀佛經者，尊同帝王，寫佛畫師，全無恭敬。請沙門等同孔老拜俗。班之國史，行多浮險者，乞立嚴敕，知其真偽，然後佛法可遵，師徒無濫，則逃兵之徒，還歸本役，國富兵多，天下幸甚。衒之此奏，大同劉晝之詞，言多庸猥，不經周孔。故雖上事，終委而不施行，而奕美之徹於府俞，致使浮遊浪宕之語，備寫不遺。斯乃曲士之沉鬱，非通人之留意也。
十五，荀濟，穎川人，後居江左，博涉眾書，志調矯俗。初與梁武帝布衣相知，及帝登位，仕不及之。濟負氣曰：會眉鼻上磨墨作檄耳。帝深不平之。梁州刺史陰子春左遷，濟作大詩贈之。文傳時俗，或稱于帝者。帝曰：箇人雖有才，亂俗好反，不可用。濟以不得志，常懷悒怏二十餘載。見帝信重釋門，寺像崇盛，便于時上書，論佛教貪淫，奢侈妖妄。又譏造同泰寺，營費太甚，必為災患。其表略：
以三墳五典，帝皇之稱首；四維六紀，終古之規模。及漢武祀金人，黃新以建國；桓靈祀浮圖，閹豎以控權。三國由茲鼎峙，五湖仍其荐食，衣冠奔於江東，戎教興於中壤。使父子之親隔，君臣之義乖，夫婦之和曠，友朋之信絕。海內散亂，三百年矣。
濟所控詞，述於僻者，至於貞槩絕俗，固莫敘之，斯偏黨也。述金人之初降，致黃新之篡等，並安擬也。至如周斬紂首，豈見佛經？秦坑儒士，非關釋化。禮崩樂壞，未睹浮圖，戰國無主，何關僧偽？乃云：綱紀之亂，何能亂之？夫婦父子，何人不是？但妄言耳，不足述之。然濟極言罔僧，深訾佛者，統知上書，必不會旨。亦知不能排除佛法，直是恨帝不拔於微流，無榮官於朝廷也。所以鄙詞罵僧，深文毀佛，其實寄意詈於上帝也。後之醜詞，並擬斯矣。
濟表云：稽古之詔未聞，崇邪之命重沓，歲時禘祫，未嘗親享，竹脯麵牲，欺誣宗廟，違黃屋之尊，就蒼頭之役，朝夕敬妖怪之胡鬼，曲躬供貪淫之賊禿。耽信邪胡，諂祭淫祀，恐非聰明正直而可以福祐陛下者也。濟吐斯言，故動怒也。梁祖享祀於晦朔，四時交易於溫清。流涕動於臣下，興言賦於孝思。故景陽臺、至敬殿，咸陳文祖獻后之奠，何得言未嘗親享？故反前事，肆情罵之。竹脯麵牲，用替犧栗，蘋藻礿祭，豈惟有梁之時？屈尊就卑，乃萬代之希有，遺若脫屣，豈百王之虛構哉？自非行總八恆，位鄰上忍，安能行慈絕慾於盛年，長齋竭誠於終事哉？
又曰：臣請言得失，推校是非。案釋氏源流，本中國所斥，投之荒裔，以御魑魅者也。乃至舜時，竄擣杌於三危，左傳允姓之姦，居于瓜州是也。杜預以允姓陰戎之別祖，與三苗俱放於三危。漢書·西域傳：塞種本允姓之戎，世居燉煌，為月氏迫逐，遂住蔥嶺南奔。又謂懸度、賢豆，身毒、天毒，仍訛轉以塞種為釋種，其實一也。允姓與三苗比居，教跡和洽，其釋種不行忠孝仁義，貪詐甚者，號之為佛。佛者戾也，或名為勃，勃者亂也。而陛下以中華之盛胄，方尊姚石羌胡之軌躅，竊不取一也。
案允姓之居，燉煌西戎也。懸度、賢豆等，南梵也。西戎即敘禹貢所傳，懸度已下，荀濟加謗，不讀三史，奚以定之？尋夫懸度，乃北天之險地，乘索而度也。賢豆天竺，仁風所行，四時和於玉燭，土絕流霜，七眾照於金鏡，神機猛利。人傳天語，字出天文，終古至今，無相篡奪。斯是地心，號中國也。人行忠孝，何謂無之，濟之所言，同田巴罪三皇，非五帝者，詎可聞哉！
又案：釋迦出戎，剖脅而誕。摩耶遂殂，事符梟鏡。年長爭立，內不自安，背父叛君，逆節彌甚。達多投石，難陀引弓，變革常道，自餓形骸，安能濟物？聚合兇徒，易衣削髮，設言虛詐，不足承稟。九十六道，此道最貪。叶彼淫愚，眾多崇信。至如琉璃誅釋，瞿曇路左視之，在生親尚不存，既歿疏何能救？斯即不行忠孝，若天下習之，陛下則無以自處，不取者二也。
尋經剖腋而誕，義出前經。以懷天師，功德大故，非諸人供可以奉之。又知母人命將終，故生七日已，上報天中。然則脅誕背剖，此亦有之。不同梟獍，如何濫委？引弓投石，事出權行。叛君逆節，一何誣謗？自餓以化外道，變俗以靜貪門，而云諸道佛道最貪，全成毀訾，誅國而不護國。示業難亡，群典廣之，理路蕪沒，濟巧於合會，補貼成文。斯曰有才不妨無狀。
濟又云：今僧尼不耕不偶，俱斷生育，傲君陵親，違禮損化，一不經也。觀濟此旨，專擬帝躬深知僧尼絕慾用則超生，斯義可從，固所不逆。然不偶斷育，斥帝行之，無容顯論，寄僧罵上也。又云：凡在生靈，夫婦配合，產育男女。胡法反之，多營泥木，專求布施，寧非臣戾？二不經也。
濟之不經，斯事顯也。胡法不婬，胡從何有？泥木布施，舉事見譏？然佛之非胡，乃為天種；胡乃戎類，本異梵鄉。猶言神州，號為漢地。今撿漢者，止可方于梁。漢雖曰初封帝都在於京洛，自餘吳楚，未曰中華。陸渾觀戎，又戎變夏矣。惟佛一法，教絕色心，胡梵二種，生生常習。
濟云：姦胡矯詐，自稱大覺，而比丘徒黨，行婬殺子，僧尼悉然。害螻蟻而起浮圖；費財力而搆堂宇。若牟尼能照，而故縱婬殺，便是詐稱慈悲，徒能照而不能救。又是大覺於群生無益，而天下不覺。三不經也。
斯又巨謗之大怪，通人達士，豈其言哉！猥曲醜事，豈照此矣。然大盜取國，天下之罪人；行婬殺子，自是佛法之賊。濁現則擯於四國，將來則沉於三途，而謂僧尼悉然，加誣之太甚也！又云大覺無慈，又云於生無益，斯並以愚量智，以聖齊凡。抗大覺之成化，失淳人之弘善。可謂螗蜋有拒輪之勇，井蛙滯坎井之心哉！
濟云：胡法慳貪，惟財是與，直是行三毒而害萬方，未見修六度而隆三寶。四不經也。且財食厚生，貪夫之所沒；積而能散，廉士之恆情。六度檀捨為初，惟佛宗而立位三寶。佛為教主，乃正覺之流慈。無佛法，安知六度之功？絕慈風，豈識三寶為正化？濟以不得其志，沒齒陷之，但增貪競以咎人，未顯猒身以祛滯。俗中恆士，尚不虛言，濟寔鄙夫，輕馳才筆。獨不聞顧雍拜萬戶封，家人不知；葛亮受三郡賞，庫無尺絹。謝安平百萬賊，愀然改容，能仁捨四有諦遺如涕唾，斯實錄也。況復捨身受身，觀三界如牢獄；惟財惟食，誠八徵之毒蛇。衣缽自隨，若鳥之遊空府；去留無滯，類鳧之泛長川。此等之徒名沙門也。
故經云：僧無犯戒不清淨者，若反於此，不名為僧。豈得以賊臣虐主，等稷偰與唐虞，稊莠荊棘，比嘉苗及美木？夫立言設諌，清濁兩分。全惘以昏兇，都掩諸髦彥，理不可也。于時有梁之為政也。仁育為初，帝則絕慾蔬食，僧則詞林義窟。冒行蠅點，足可投畀豺虎矣。通人為論，理則統之，去瑕掩過，士之恆務，故魯之儒行，惟孔一人。濫吹竊服，時惟傾國，僧之真偽，權實難分。惟佛得知，餘存視聽，故濟不達，無足煩論。恨其早被火灰面陳，豈不知返？
濟云：佛家遺教，不耕墾田，不貯財穀，乞食納衣，頭陀為務。今則不然，數十萬眾，無心蘭若，從教不耕者眾，天下有飢乏之憂。違教設法，不行何須此法？進退未為盡理。五不經也。
然濟知有遺教，則知有蘭若之徒，未知教有張弛，豈委三寶基業？但佛德宏大，天供尚自下臨；僧田福廣，神壤義當上踊。教有開合，隨根制宜，不可局以糧粒用道，以通利物。故經云，若我弟子如法修行，如來白毫相中無量功德，百千萬分取一分，供我弟子受用無盡。故知為道出家，為道興供，為道而受，為道弘福。道本虛通，非俗籌議。故受四事，還宗佛德。經云，如法受施，千金納之；必乖佛化，杯水不許。何得妄言惟貪財食？又經云，住我施受，入闇無見，反此而行，如空無盡者是也。是知心外無境，見境是心。故使供施隨心，積散非外。經云，六度在心不在事。斯正言也，引證可知。
濟云：涅槃發問，世尊滅後，經教若為得與波旬經別。觀此發問，則瞿曇存日，門徒不能分辨真偽。況中華避役姦詐之侶，焉不迷惑者？
尋濟此言，全非有識，文明滅度，魔佛難分，豈述佛世？門人不識經中三種四依，考定魔佛邪正，非濟所知，彼亦不述。又云，中華避役姦侶焉不迷惑者，斯是讜言，誠非所解。非避役者堪能辨之，爾何不論掩善揚惡專為務也？涅槃經云，避役出家，無心志道，我當罷令還俗，為王策使。斯正言也，如何不錄以上之？
濟又引涅槃，闍王害父，耆婆敘狀，佛以理除，令其迷解。俗惟事結，惑網逾深，故以陰界入中，求父不得，本惟妄想謂父。實人橫生圖害，取其重位。若先達解知父本空，何必起逆，國亦非有。由佛開化，達悟妄心，追悔慚謝，獲無相信。濟不達此，以事徵理。斥天子注經，譏臣下逆亂，謂佛說無父，無父須除。執跡毀教，不足怪其愚闇也。餘有瑣碎似像之事，比擬繁論，固同此例。又引張融、范縝三破之論，前集備詳。有抗融、縝之詞，見於後述，乃云，融、縝立論無能破之。是虛言也。
濟云：自古帝師，諸侯賓友，千載一逢，猶如旦暮。賢明希世，宇宙獨立，今乃削髮，千群不臣，萬眾稱為帝師，未之可也。姚石玉食，三千佛寺，瓊宮八百，供敬厚矣，終獲廟胤屠滅。宋齊已降，莫懲前失。餘有罵僧醜詞，足可掩耳。畢寄詛帝之語，同莊蒙之寓言焉。
又曰：僧出寒微，規免租役，無期詣道，志在貪婬。竊盜華典，傾奪朝權，凡有十等：一曰營繕廣廈，僭擬皇居也。二曰興建大室，莊飾胡像，僭比明堂宗祀也。三曰廣譯妖言，勸行流布，轢帝王之詔敕也。四曰交納泉布，賣天堂五福之虛果，奪大君之德賞也。五曰豫徵收贖，免地獄六極之謬殃，奪人主之刑罰也。六曰自稱三寶，假託四依，坐傲君王，此取威之術也。七曰多建寺像，廣度僧尼，此定霸之基也。八曰三長、六紀、四大法集，此別行正朔，密行徵發也。九曰設樂以誘愚小，俳優以招遠會，陳佛土安樂，斥王化危苦，此變俗移風，徵租稅也。十曰法席聚會，邪謀變通，稱意贈金，毀破遭謗，此呂尚之六韜秘策也。凡此十事，不容有一，萌兆微露，即合誅夷。今乃恣意流行，排我王化方。又擊鴻鍾於高臺，期闕庭之箭漏，挂旛蓋於長剎，倣充庭之鹵簿，徵玉食以齋會，雜王公之享燕，唱高越之贊唄，象食舉之登歌。嘆功德則比陳詞之祝史，受儭施則等束帛之等差，設威儀則效旌旂之文物。凡諸舉措，竊擬朝儀。陛下方更傾儲供寺，萬乘擬附庸之儀；肅拜僧尼，三事執陪臣之禮。竉既隆矣，侮亦劇矣。臣不取者四也。
觀濟所列十條，同歸一偽，牽引構合，增動帝心，素達帝之機神，深銜帝之不齒。無可以通，蓄憤假謗，以暢面譏。言雖若臣，意寔輕侮。何者？上列僧偽，無惡不揚，言帝重之，明帝無識，斯則獨夫闇主，不言自形，飾詞覆詐，跡昌露矣。故曰：知人惟難，人實難知，知其難者，千載惟一。梁祖深知濟情無堪蒞政，故曰：有才而好反，豈徒言哉？然則後之上事，皆則濟之才辯，相去懸矣，故呈拙矣。
濟云：陛下以因果有必定之期，報應無遷延之業。故崇重像法，供施彌隆，勞民伐木，燒掘螻蟻，損傷和氣，豈顧大覺之慈悲乎？胡鬼堪能致福，可廢儒道，釋禿足能除禍，屏絕干戈。今乃重關以備不虞，擊柝以爭空地。殺螻蟻而營功德，既乖釋典；崇妖邪而行諂祭，又虧名教。五尺牧豎，猶知不疑，四海之尊，義無二三其德。臣為陛下，不取五也。
詳濟以事徵理，今則以理通事。夫因果報應，事同影響，若不信因前果後，則不謂形動影隨。物理顯然，如何致惑？伐木掘地，天常之舊規；造寺興供，人倫之厚敬。勞民損蟻，何帝無之？是以福不自資，四俗不辭勞役；罪不及他，百蟲死而非罪。謂正法為妖書，以潔齋為諂祭，斯並幽明之所切齒，賢聖之所哀矜。然濟不知，岳瀆大神，奉佛而祈福賜；天地靈聖，拜首而請玄章。故能峙立宇宙之中，獲四無畏；獨居空有之界，具四辯才。非濟所知，或知而故謗，以動帝情也。
濟曰：秦政受誑於三山，漢徹見欺於五利，信順妖訛，一至於此。不察情偽，豈懲前失？又引五事，明宋齊兩代，重佛敬僧，國移廟改者，但是佛妖僧偽。姦詐為心，墮胎殺子，昏婬亂道，故使宋齊磨滅。今宋齊寺像見在。陛下承事，則宋齊之變，不言而顯矣。今僧尼坐夏，不殺螻蟻者，愛含生之命也，而傲君父忘仁於䖵蟲也？墮胎殺子，反養於蚊虻也。夫易者，君臣、夫婦、父子，三綱六紀也。今釋氏君不君，乃至子不子，綱紀紊亂矣。
濟引宋齊信佛而早亡，斯欺帝也。何獨毀佛？亦毀神祇。夫運業廢興，天之常數，禪讓放誅，有國變通。前王自享於萬年，後帝無宜而取位，此乃交謝之恆理，生滅之大期。何得執一代之常存，而迷百王之革運？都不可也。齊、宋諸帝所以重佛敬僧者，知帝位之有由，故銜恩而酬厚德也。又知帝位之無保，故行因而仰長果也。昔因既短，不可延以萬年，故有梁之受禪也。今因未就，不可即因而成果，故受報於未來也。是則業運相循，四序無失，如何輕佛無報應乎？若輕無報應，則郊廟諸神，昊天圓丘，地祇方澤，山川望秩，一切須除，豈獨佛僧濫受誣罔？乃云墮胎殺子，令存好仇，爾亦好仇，何為干政，自不見也？
書奏，梁武大怒，集朝士將加顯戮。濟密逃於魏，欲匡靜帝。事露，為齊文襄燒殺之，年八十餘矣。濟所行非理，妄逞才術，干政冒榮，負智自滅。古云：不在其位，不謀其政。濟布衣之人，而謀廟堂之事，濫矣。佛行仁化，無損王臣，守戒潔心，除邪滅惑，此佛教也。故三學八正，以導出家，六度四弘，用開士俗。其中通局，適化隨緣，悟達為宗，餘非佛意。而濟不談正行之士，專述亂業之夫。以偽排真，以邪陵正，以寡伐眾，以僻亂全。禍不謀身，密陳無上之典；餘殃不盡，終被焚身之酬。深可悲矣！
十六，章仇子陀者，魏郡人，齊武平中為儒林學士。于時崇重佛法，造制窮極。凡厥良沃，悉為僧有，傾竭府藏，充佛福田，俗士不及。子陀微宦，固非所幸。乃上疏陳曰：帝王上事昊天，下字黎庶。君臣夫婦，綱紀有本。自魏晉已來，胡妖亂華，背君叛父，不妻不夫，而姧蕩奢侈，控御威福，坐受加敬，輕欺士俗。妃主晝入僧房，子弟夜宿尼室。又云：臣不惶不恐，不避鼎鑊，輒沐浴輿櫬，奉表以聞。有十餘紙。
書奏，帝震怒，欲殺之。高那肱曰：此漢覓名，欲得死。陛下若斫伊頭，落漢術內。可長禁，令自死。從之。經二年，周武平齊，出之。隋初猶存，不測其終。今讀子陀表奏，惟述僧之妖婬、蓄積財事，更無別致。吐言繁重，隨事廣張。無識者謂上事極多，通贍者，止惟二轍，謂財、色也。大同荀、濟之言，才理雲泥，不及于時。魏齊兩代名僧若林，舉十統以綰之，立昭玄以司之。清眾暐如，不可陷溺。子陀家素貧煎，投庇莫從，形骸所資，惟衣與食。困此終寠，長弊飢寒，嫉僧厚施，致陳抗表，終被抑退，不遂其心。可謂澹澹漢博士，詞費而無鎔撿。傅奕又加粉墨，言轉浮碎，為下愚者所笑，何況上達者哉？
十七，衛元嵩，本河東人，遠祖從宦，遂家于蜀。梁末為僧，陽狂浪宕，周氏平蜀，因爾入關。天和二年上書，略云：唐虞之化，無浮圖以治國，而國得安。齊梁之時，有寺舍以化民，而民不立者，未合道也。若言民壞不由寺舍，國治豈在浮圖？但教民心合道耳。民合道則國安，道滋民則治立。是以齊梁競像法而起九級連雲，唐虞憂庶人而累土階接地，然齊梁非無功於寺舍，而祚不延；唐虞豈有業於浮圖，而治得久？但利民益國，則會佛心耳。夫佛心者，以大慈為本，安樂含生，終不苦役黎元虔恭泥木，損傷有識，蔭益無情。而大周啟運，繼歷膺圖。總六合在一心，齊日月之雙照；養四生如厚地，覆萬姓同玄天，實三皇之中興。嗟兆民之始遇，成五帝之新立，慶黎庶之逢時，豈不慕唐虞之勝風，遺齊梁之末法？
嵩請造平延大寺，容貯四海萬姓，不勸立曲見伽藍，偏安二乘五部。夫平延寺者，無選道俗，罔擇親疏，受潤黎元，等元持毀。以城隍為寺塔，即周主是如來。用郭邑作僧坊，和夫妻為聖眾。推令德作三綱，遵耆老為上座。選仁智充執事，求勇略作法師，行十善以伏未寧，示無貪以斷偷劫。於是衣寒露，養孤生，疋鰥夫，配寡婦，矜老病，免貧窮，賞忠孝之門，伐凶逆之黨，進清簡之士，退諂佞之臣。是則六合無怨紂之聲，八荒有歌周之詠，飛沉安其巢穴，水陸任其長生。云云。
嵩此上言，有所因也。曾讀智論，見天王佛之政令也。故立平延，然述佛大慈，令生安樂，斯得理也。事則不爾，夫妻乃和，未能絕慾，城隍充寺，非是聖基，故不可也。即色為空，非正智莫曉，即凡為聖，豈凡下能通？故須兩諦雙行，二輪齊運，以道通俗，出要可期。
嵩云：不勸立曲見伽藍者，以損傷人畜故也。若作則乖諸佛大慈。昔育王造塔，一日而役萬神。今造浮圖，累年而損財命，況復和土作泥，塼瓦成日！為草虫而作火劫，助螻蟻而起水災。仰度仁慈，未應垂許，斯誠誡也。故比丘造房，先除妨難，有損命者，必不得為。重物起慈，即為仁塔，理極正矣，事罕行之。
又云：請有德貧人免丁輸課，無行富僧輸課免丁。富僧輸課免丁，則諸僧必望停課，爭斷慳貪。貧人免丁，則眾人必望免丁，競修忠孝。此則興佛法而安國家，實非滅三寶而危百姓也。有十五條總是事意。
勸行平等，非滅佛法；勸不平等，是滅佛法。勸行大乘，勸念貧窮，勸捨慳貪，勸人發露，勸益國民，勸獠為民，勸人和合，勸恩愛會，勸立市利，勸行敬養，勸寺無軍，勸立無貪三藏，勸少立三藏，勸立僧訓僧，勸敬大乘戒。
上列事條，反則滅法，順則興教。并陳表狀及佛道二論，立主客，論小大。嵩以理通我，不事二家，惟事周祖。以二家空立其言，而周帝親行其事。故我事帝不事佛道，立詞煩廣，三十餘紙。大略以慈救為先，彈僧奢泰，不崇法度，無言毀佛。有叶真道也。故唐吏部唐臨冥報記。
十八，劉慧琳，秦郡人，出家住揚都治城寺。有才學，為宋廬陵王所知。著均善論。其論難窮通，後法義篇備之矣。大較云：但知六度與五教並行，信順與慈悲齊立，殊塗同歸，不得守其發足之轍也。
十九，范縝，南郡人。少孤貧，學於沛國劉瓛，而卓越不群。在門下積年，芒屩布衣徒行，而危言高論，盛稱無佛，有於自然。其詞亦備後法義篇，沈休文難之，故不繁載。
二十，顧歡，吳郡人。以佛道二教，互相非毀，歡著夷夏論以統之。略云：在佛曰實相，在道曰玄牝。道之大象，即佛之法身。佛則在夷故為夷言，道既在華故為華語。獨立不改，絕學無憂，曠劫諸聖，共遵斯一。老釋未始分，迷者分未合。億善遍修，修遍成聖，雖十號千稱，終不能盡。
然其文中，抑佛而揚道，斯門人也，不足評之。又張融門律意亦同歡。前集已詳，後更略引。亦備法義篇。且佛則金姿丈六，道則白首同凡。佛則捨王位，道則臣王者。佛化無國不有，道則不出神州。佛則塔遍閻浮，道則冢居槐里。全不同也。何得輒引以擬倫乎？
二十一，邢子才，河間人，仕魏著作郎遷中書黃門郎。以為姓人不可保，謂元景曰：卿何必姓王？元景變色。子才曰：我亦何必姓邢，能保五世耶？然佛是西域聖人，尋已冥滅，使神更生，安能勞苦？今世邢子才，為後身張阿得耶？亦有難解。如法義篇，自尋之。
二十二，高道讓者，涼書述云：釋氏之化，聞其風而悅之，義生天地之外，詞出耳目之表。斯獎教之洪致，九流之一家，而好之既深，則其術亦高，而圖寺極壯，窮海陸之財，造者弗吝金碧，殫生民之力，豈大覺之意乎？然至敬無文，至神不飾，未能盡天下之牲，故祭天以繭栗；未能極天下之文，故藉神以槁秸。茍有其誠，則蘋藻侔於百品；明德匪馨，則烹牛下於礿祭。而況鷲山之術，彼岸之奇，而可以虛求乎？乃有浮遊都鄙，避苦逃劇，原其誠心，百裁一焉。既朱紫一亂，城社狐鼠，穢大法之精華，損農蠶之要務。執契者不以為患，當衡者不以為言。有國者宜鑒而節之。此則讓為護法之純臣矣。奕又何為裁之？可謂高識之人，而載于高識之傳者可也。
二十三，李公緒，趙郡人。通經史，善陰陽。見有喪之家，憂齋供福利，便曰：佛教者，脫略父母，遺篾帝王，捐六親，捨禮義。赭衣髡剔，自比刑餘，妄說炫惑，惟利是親。陰陽名墨，雖紕繆苛察，而四時節用有取。至如茲術，則傷化託幽，滋為鬼道。惜哉！舉國皆迷，彼眾我寡，悲哉！吾之死也！福事一切罷之。棄華即戎，有識不許。
弟概，字季節，屬文讀佛經，腳指夾之。斯北邊士俗自保專執之大魁者。惜哉！生為徒生，無上善以資神；死為徒死，有下惡以沉報。冥冥隨業，反本何期？來際莫知，現在焉識？與夫群畜愚叟，奚以異哉？
二十四，盧思道，范陽人，仕齊，為黃門郎。周武平齊，詣京師，作西征記。略云：姚興好佛法，羅什譯經論，佛圖遍海內，士女為僧尼者十六七。糜費公私，歲以巨萬。帝獨運遠略，罷之，彊國富民之上策也。又作周齊興亡論，略云：周祖始位，大冢宰宇文護，太祖之猶子也。負圖作宰，親受顧命。周祖高居深視，一朝折首，凡厥黨與，咸見夷戮。乃棄奢淫布公道，屏重肉，躬大布，始自六宮被於九服。以為釋化立教，本貴清淨，近世已來，縻費財力。遂下詔削除之，亦前王之所未得也。
思道為論，糺其縻費，罷之則謂強國富民之策，斯一代之小識，未遠大之弘略也。夫佛法之行化也，要在清神滅惑也。彼費財崇福者，知身命財終歸散滅，徒為保愛，此厚生守財之奴也。故俗云：多藏厚亡，積而能散。石崇以財色而受誅，殷辛亦同之而早戮，自古咸爾。溢於見聞而不能止者，乃貪惑使之然也。
昔漢武壽陵，秦皇終隴，財寶充牣，畢被侵開。何若捨貪積而興上福，以崇景仰之至；割形骸而從道化，以襲全正之極者可也？不然藏積空勞自他，形神校計，晨夕無暇，身死名滅，卒從他手。今昔如此，習俗相仍，略舉近代。齊代之行福也。寺塔崇盛，僧眾雜聚，不能節之以道，縱其淆亂。斬斛律明月，虛聽讖詞，周軍聞便解甲，齊后斯闇主也。權守國資，不能周給，宇文既破，帑藏充盈，不解身用，銜紲而詣軍門，財寶並為周有。周祖既廢二教，自以為萬代之上策也。西平東討，無往不剋，以為滅法之廟略也。固天宥之，統收齊餘，泉貨鳩拾。素是貧國，縑纊全希，一旦獲之，填胸滿目，連手運帛，接軫長途。斯為大盜之滅國，乃以為興師之盛業也。生滅得失，曾不籌之，惟擬目前快意，莫慮於後。我既破他，他亦破我，自古恆爾，無得不思。
周祖謂以萬代常存，與天地而齊壽也。窮討巖穴，務存藏積，守儉保素，剋己勵俗，亦萬代之一人也。當年崩背，而其子用之，大張文物，高陳聲勢。即開佛法，以從百姓之歡心；又顯勝相，用呈大國之威雄也。立四皇后，表八柱國，前後鹵簿，隊仗倍常，各二十四。自古皇王莫之比擬。立元宣政，禪位小兒，時在繈褓，正位斯及，自號天元皇帝也。春秋方富，未許喪身，不盈一載，又從萬古。兒小不立，后父控衡，曆移運徙，隋高受禪，位及國財，並為隋有。斯可師也而不師之，隋雖重法，廣陳寺塔，至於財事，無足稱言。故使蓄積穀帛，遍於國中，倉庫殷實，不能散施。故福門雖開，示存而已。及煬帝之末，天下沸騰，郊壘風驚，畿甸霧結。初登位也，歌帝德而曰萬年，後陵遲也，咸面罵而揚諸咎。倉廩資於群盜，糜爛者無窮，形骸執於賊臣，百辟困於黔首。舉斯以統，無得守株，佛之誠言，信而可驗。
何以知其然耶？自古登臨，無不高稱萬歲，歲之有萬，斯即有期，況減於萬，何代不有？既前王不守於萬，固知後帝義不逾之。各取萬歲，今何所在？五運相襲，可不鏡諸。是以明后英賢，知五家之必散；上智高識，鑒三賢之可修。已用之財，如影之相逐；未用之物，不可賜及怨親。所以於國於家，遺之如脫屣；若財若命，棄之若遊塵。莊嚴性識，使早備法身；成就善權，務津梁諸有，斯至教也。餘諸幻有，知何所論？故經云：劫燒終訖，乾坤洞燃，須彌巨海，都為灰揚，天龍人鬼，於中凋喪。二儀尚殞，國有何常？如斯法句，可以尋真，自外凡鄙，固非其務。
二十五，傅奕，北地泥陽人。其本西涼，隨魏人伐齊平入周，仕通道觀。隋開皇十三年，與中山李播請為道士，十七年事漢王，及涼反，遷于歧州，皇運初授太史令。武德四年，上減省寺塔僧尼益國利民事十一條。高祖聞之，竟不行下。奕乃多寫表狀，遠近流布，京師諸僧作破邪論以抗之，如後所列。奕表云：一僧尼六十已下，簡令作民，則兵強農勸。易曰：男女構精，萬物化生。此則陰陽父子、天地大象，不可乖也。今衛壯之僧，婉孌之尼，失禮不婚，夭胎殺子，減損戶口，不亦傷乎！今佛家違天地之化，背陰陽之道，未之有也。請依前條尋，老子至聖，尚謁帝王，孔丘聖人，猶跪宰相。況道人無取，德義未隆，下忽公卿，抗衡天子。如臣愚見，請同老孔弟子之例，拜謁王臣，編於朝典者。
奕奏如此，未足理論，出處殊途，不可一述。易稱構精，佛則絕慾，固知李氏道門，相結伉儷，日夕共會，順易陰陽。不順則與佛何殊？若順固其恆俗，何為學僧守靜，絕慾無為？以事討論，纏綿自顯。如上已述，迷者未尋。且李耳子孫，遍於天下，張陵餘胤，散列諸州，祖宗遺緒，如何輒異？若異其先，斯為絕嗣，三千之罪，莫有高之。況復黃書服氣，三五七九之經；上下相和，四眼二舌之教，不可削也。佛教不爾，慾是過原，先必戒之，方祛俗滯，此則佛道之分途也。高識者體之。
又云請同孔老門人拜謁王臣者。不知奕出此語，何以自陳毀僧，傲親抗君，非為忠孝？固知道士常拜君親，如何目見道士，從僧抗禮？不能自化其類，何用彈人？實而言之，道士由來拜謁，竊形濫吹，冒入出俗之儔，致有黃巾，乃張角之風也。法儀抗禮，是緇徒之範也。至如李老之服，本襲朝章，冠屨同蘭臺太史，揖讓等大夫之儀也。如何門人高抗先師之位？仰則沙門之法，都不可也。會逢寬政，置不繩之，以法懲刻，於何逃責？但奕上事，碎亂不經，或言胡佛邪教，退還西域，或云三萬戶州，且存一寺，不足校也。
一，奕云：大唐丁壯僧尼二十萬眾，共結胡心，可不備豫之哉？請一配之，則年產十萬。此亦劉生之古計也。無用陳之，如前已顯。斯則女子帶甲，鰥夫執戈，餌敵負國，一何可笑！又大唐寺籍，佛道二眾不滿七萬，如何面欺上帝二十萬眾乎？斯即自刑，無勞他處。
二，明寺作草堂土舍，則秦皇漢武為有德之君。良以佛縱奢侈，寺塔八萬四千，此國效之，又增其倍，凡百士庶，暗愁往罪，虛規來福。浪說天堂地獄，詛我華人。至如秦皇阿閣，漢武甘泉，古跡宮觀，不過十數。史官書之，號曰無道，曾不言佛無道過之？又引張融三破之言，廣如前集，今重顯之。佛之化也，依樹為家，形骸有累，權開小室，寺塔崇廣，信心所營，請僧福用，非僧課造。至如天堂地獄，善惡之報殊焉；品類區分，升沉之義天別。不知道經往往亦述地獄，須覈天堂有幾？地獄何所？
故道步虛云：天人同其願，飄颻入紫微，七祖生天堂，我身白日升。如是非一，述天堂也。不許僧云，是誰過乎？
三，明請減寺塔則民安國治者，由妖胡虛說。造寺之福，庸人信之，角營寺塔，小寺百僧，大寺二百，以兵率之，五寺強成一旅，總計諸寺，兵多六軍。侵食生民，國家大患。請三萬戶州，且留一寺。又引自古已來，僧反十餘，自餘兇黨，至今猶在。請必除蕩，用消胡氣，浹旬之間，宇宙廓清。奕奏如此，妄述兵多。于時二眾不滿七萬，半為尼女，豈等大國之六軍乎？又云反僧兇黨猶在者，僧之從逆，為俗所拘，一身獨立，如何動眾？虛引飾詐，亂俗罔君，天地不容，故早磨滅。又統詳之，賊臣酷吏何代不無，濁濫當官何時不有？堯放四兇非由事佛，舜既絕嗣豈是僧風？不可以一臣逆節，舉朝同誅；一僧為過，全宗族滅。奕奏狀曰，望即依行，明明作辟，固絕其議。
四，明僧尼衣布省齋，則貧人不飢，蠶無橫死者。臣聞佛戒，僧尼糞掃衣，五綴缽，望中一食，獨坐山中，清居禪誦，此佛之章法也。若殺蠶作衣，佛戒不許。今則知佛理虛，故生違犯。餘則鄙罵惡類廝下之言，不足聞也。
五，明斷僧尼居積，則百姓豐滿，將士皆富者。
六，明帝王無佛，則大治年長，有佛則虐政祚短者。
七，明封周孔之教，送與西域，胡必不行者。
八，明統論佛教，虛多實少者。
九，明隱農安匠，市廛處中，國富民饒者。
十，明帝王受命，皆革前政者。
十一，明直言忠諫，古來出口禍及其身者。
此之十一條，通釋甚眾，為存詞費，約同諸異解奏之。高祖覽之大悅，詔癈諸州寺塔，至九年六月四日，後上謂曰：你大直奏事，怕殺人，今日後勿懼。貞觀六年，又上書，令僧吹螺，不合擊鍾。又言佛法妖偽。敕示蕭瑀。瑀曰：傅奕非聖人者，無法。奕駮曰：瑀先祖已來，不事宗廟，專崇胡鬼，非孝者，無親。
因集佛教入中華已來，士人識見高遠，有駮議其妖惑者，為高識傳云：奕傳如此云。高祖從其言而廢寺者，斯罔君也。豈有四年上事，九年方廢省諸州寺塔乎？竟無此詔，如何信之？一條假誑，萬途可悉。奕身死後，出傳貨之。言雖矯詔，無命可死。又云：上書不許擊鍾。斯妄作也。經云：擊鼓戒兵，鳴槌集眾。又云：撞擊佛鍾，斯非教耶？又述蕭瑀不事宗廟，專事胡佛。斯面欺於宰伯也。
梁典云：高祖七廟，每祭畢，涕泗滂沱。是何言也？今京師東西兩第，俱有宗廟，四時饗祀，相仍即目。義不濫聽，私為此傳，又可笑也。止可誑緣邊小識，未足以示中華。惜哉！淨識一從汙染，頓爾沉滯，反本何期？上所列人，亦如前評，興亡太半，隨類詳焉。
檢唐臨冥報記。太史令傅奕，自武德初至貞觀十四年，常誹毀佛僧，以其年秋，暴病卒。初奕與道士傅仁鈞、薛賾善，後傅、薛俱受官。仁鈞先亡，賾夢見鈞曰：先所負錢，可付泥人。賾問：誰耶？曰：即傅奕也。是夜少府溤長命又夢在一處，多見是先亡，長命問：佛經罪福之事，有實乎？曰：皆定實也。又問：如傅奕生平不信佛，死受何報？答曰：傅奕已配越州作泥人矣。長命旦入殿庭，見薛賾說所夢，賾又說之，二夢符合，臨在其側，同嗟嘆之。賾即送錢付奕，并說所夢。後數日而奕卒。案：泥人者，謂泥犁中人也。泥犁，即地獄之別名矣。八大地獄在於地下，餘諸雜獄散在山中海內而受苦也。深可痛哉！
帝諱燾，以明元帝泰常八年即位。時年八歲，尚在幼沖，資政所由，惟恃台輔。時司徒崔浩尤不信佛，帝訪國事，每以為懷，言佛法虛誕，為俗費害，黃老仙道，可以存心。浩既雅信仙道，授帝老經，隨言信用，曾無思擇。即立道壇，四追方士。
當時佛法隆盛，浩內嫉之，常求瑕舋。會蓋吳反於杏城，關中騷動。帝乃西伐，時浩從焉。既至長安，有沙門種麥於寺中，御騶牧馬。帝入觀馬，從官入其僧室，見有弓矢，出以奏聞。帝怒曰：此非沙門所用，當與蓋吳通謀，規害人耳。命有司案誅一寺，閱其財產及州郡牧守富人所寄藏物，蓋以萬計。詔乃焚破佛像，敕留臺下。四方一依長安行事。
太平真君五年，帝年二十有九，春秋方富，盛於武功。崔浩邪謀，相接交扇方士，仙觀日有登臨。釋門清眾將事殲殄。又下詔曰：愚民無識，信偽惑妖，私養師巫，挾藏讖記。沙門之徒，假西域虛誕，坐致妖孽，非所以一齊政化，布淳德於天下也。自王公以下至於庶人，有私養沙門者，限今年二月十五日，過期不出沙門，身死，容止者，誅一門。
時恭宗為太子監國，素敬佛法。頻上表，陳刑殺沙門之濫。又非圖像之罪。今罷其道，杜諸寺門，世不修奉，土木丹青，自然毀滅。如是再三，不許。
時有沙門玄高者，空門之秀傑也。太子晃師之。晃敬事如佛。崔浩得倖於帝，恐晃攝政，或見危逐。密讒於帝：晃有異圖，若不先慮，後悔無及。又晃結納玄高，高又通靈鬼物，善得人心，可不猜耶？帝初不從，後且幽之。又夢其先祖云：太子無事。又問百官，咸云：太子仁孝，抂見幽辱。帝乃出晃，以政歸之。浩又重譖，帝信之，便幽死晃於禁中，縊高於郊南。
浩得志於朝廷也。列辟莫敢致言。便以太平真君七年三月下詔，一切蕩除，所有圖像、胡經，皆擊破焚毀，沙門無少長悉坑之。斯並崔浩之意致也。及後帝遭癘惱，浩被族誅。呼嗟長慨，無所及矣！事跡如前釋老志廣之。
周高祖猜忌為心，安忍嫌隙。大冢宰晉國公護，權衡百揆，決通庶政。帝竊嫉之，恐有陵奪。召護入內，親自誅之。并大臣六家，並從族滅。帝以得志於天下，一無所慮也。然信任讖緯，偏以為心，自古相傳，黑者得也。謂有黑相，當得天下，猶如漢末訛言黃衣當王，以黃代赤，承運之像，言黑亦然。所以周太祖挾魏西奔，衣物旗幟，並變為黑，用期訛讖之言，斯亦漢光武之餘命也。昔者高洋之開齊運，流俗亦有此謠。洋言黑者，稠禪師，黑衣天子也，將欲誅之。會稠遠識，悟而得免，備如別說。故周祖初重佛法，下禮沙門，並著黃衣，為禁黑故。
有道士張賓，譎詐罔上，私達其黨，以黑釋為國忌，以黃老為國祥。帝納其言，信道輕佛，親受符錄，躬服衣冠。有前僧衛元嵩，與賓脣齒相扇，惑動帝情。云：僧多怠惰，貪逐財食，不足欽尚。帝召百僧入內，七宵行道。時既密知，各加懇到。帝亦同僧寢處，覘候得失，或為僧讀誦，或讚唄禮悔。僧皆懍厲，莫不訝帝之微行也。既期已滿，無何而止。
至天和四年，歲在己丑，三月十五日，敕召有德眾僧、名儒道士、文武百官二千餘人。帝御正殿，量述三教，以儒教為先，佛教為後，道教最上。以出於無名之前，超於天地之表故也。時議者紛紜，情見乖咎，不定而散。至其月二十日，依前集論，是非更廣，莫簡帝心。帝曰：儒教、道教，此國常遵，佛教後來，朕意不立，僉議如何？時議者陳理，無由除削。帝曰：三教被俗，義不可俱。至四月初，更依前集，必須極言陳理，無得面從。
又敕司隸大夫甄鸞，詳度佛、道二教，定其深淺，辨其真偽。天和五年，鸞乃上笑道論三卷，用笑三洞之名。至五月十日，帝大集群臣，詳鸞上論，以為傷蠹道法。帝躬受之，不愜本圖，即於殿庭焚蕩。時道安法師又上二教論，云：內教外教也，練心之術，名三乘，內教也。救形之術，名九流外教也。道無別教，即在儒流，斯乃易之謙謙也。帝覽論，以問朝宰，無有抗者，於是遂寢。
乃經五載，至建德三年，歲在甲午五月十七日，初斷佛、道兩教。沙門、道士並令還俗。三寶福財，散給臣下，寺觀塔廟，賜給王公。餘如別述。于時，衛王不忍其事，直入宮燒乾化門，攻帝不下，退至虎牢，捉獲入京。父子十二人，并同謀者，並誅。
有東都逸俊童子，問於西京通方先生曰：僕聞風流傾墜，六經所以緝修；誇尚滋彰，二篇所以述作。故優柔弘潤，於物必濟曰儒，用之不匱於物，必通曰道。斯皆孔老之神功，可得而詳矣。近覽釋教，文博義豐，觀其汲引，則恂恂善誘；要其指趣，則亹亹茲良。然三教雖殊，勸善義一；塗跡誠異，理會則同。至於老嗟身患，孔歎逝川，固欲後外以致存生，感往以知物化，何异釋典之厭身無常之說哉？但拘滯之流，未馳高觀，不能齊天地於一指，均是非乎一氣，致令談論之際，每有不同。此所謂匿摩尼於胎㲉，掩大明於重夜，傷莫二之純風，塞洞一之玄指。祈之彌劫，奚可值哉？敬請先生為之開闡。
通方先生曰：子之問也，激矣哉！可謂窮辯未盡理也。僕雖不敏，稽疑上國，服膺靈章，陶風下席。今當為子略陳其要。夫萬化本於無生而生，生者無生；三才兆於無始而始，始者無始。然則無生無始，物之性也，有化有生，人之聚也。聚雖一體，而形神兩異；散雖質別，而心數弗亡。故救形之教，教稱為外；濟神之典，典號為內。是以智度有內外兩經，仁王辯內外二論，方等明內外兩律，百論言內外二道。若通論內外，則該彼華夷；若局命此方，則可云儒、釋。釋教為內，儒教為外。備彰聖典，非為誕謬，詳覽載籍，尋討源流，教唯有二，寧得有三？何則？昔玄古朴素，墳典之誥未弘；淳風稍離，丘索之文乃著。故包論七典，統括九流。咸為治國之謨，並是修身之術。故藝文志曰：
儒家之流，蓋出於司徒之官。助人君，順陰陽，明教化者也。遊文於六經之中，留意於五德之際，祖述堯舜，憲章文武。宗師仲尼，其道最高者也。
道家者流，蓋出於史官。清虛以自守，卑弱以自持。此君人者，南面之術，合於堯之克讓，易之謙謙。是其所長也。
陰陽家者流，蓋出於羲和之官。敬順昊天曆象，日月星辰，敬授民時。此其所長也。
法家者流，蓋出於理官。信賞必罰，以輔禮制。易曰：先王以明罰敕法。此其所長也。
名家者流，蓋出於禮官。古者名位不同，禮亦異數。孔子曰：必也正名乎！名不正則言不順，言不順則事不成。此其所長也。
墨家者流，蓋出於清廟之官。茅屋採椽，是以貴儉；養三老五叟，是以兼愛；選士大射，是以上賢；宗祀嚴父，是以有鬼。此其所長也。
縱橫家者流，蓋出於行人之官。孔子曰：誦詩三百，使乎四方，不能專對，雖多亦奚以為？又曰：使乎使乎！言其當權事制宜，受命而不受詞。此其所長也。
雜家者流，蓋出於議官。兼儒、墨，含名、法，知國體之有此，見王治無不貫。此其所長也。
農家者流，蓋出於農稷之官。播五穀，勸耕桑，以足衣食。故八政：一曰食，二曰貨。此其所長也。
若派而別之，則應有九教，若總而合之，則同屬儒宗。論其官也，各王朝之一職；談其籍也，並皇家之一書。子欲於一代之內，令九流爭川，大道之世，使小成競辯，豈不上傷皇極莫二之風，下開拘放鄙蕩之弊？真所謂巨蠹鴻猷，眩曜朝野矣。
佛教者，窮理盡性之格言，出世入真之軌轍。論其文，則部分十二；語其旨，則四種悉檀。理妙域中，固非名號所及；化擅繫表，又非情智所尋。至於遣累落筌，陶神盡照，近超生死，遠證泥洹。播闡五乘，接群機之深淺；該明六道，辨善惡之昇沉。敻期出世，而理無不周；邇比王化，而事無不盡。能博能要，不質不文，自非天下之至慮，孰能與斯教哉？
雖復儒道千家，墨農百氏，取捨驅馳，未及其度者也。惟釋氏之教，理富權實。有餘不了稱之曰權，無餘了義號之為實。通云善誘，何成妙賞。
子謂三教雖殊，勸善義一。余謂善有精麤，優劣宜異。精者超百化而高昇，麤者循九居而未息，安可同年而語其勝負哉？
又云：教跡誠異，理會則同，爰引世訓，以符玄教，此蓋悠悠之所昧，未暨其本矣。教者何也？詮理之謂，理者何也？教之所詮。教若果異，理豈得同？理若必同，教寧得異？筌不期魚，蹄不為兔，將為名乎，理同安在？夫厚生情篤，身患之誡遂興，不悟遷流，逝川之歎乃作，並是方內之至談，諒非踰方之巨唱。何者？推色盡於極微，老氏之所未辯；究心窮於生滅，宣尼又所未言。可謂瞻之似盡，察之未極者也。
故涅槃經曰：分別色心，有無量相，非諸聲聞、緣覺所知。且聲聞之與菩薩，俱越妄想之鄉。菩薩則惠兼九道，聲聞則獨善一身。其猶露潤之方巨壑，微塵之比須彌，況凡夫識想，何得齊乎？
故淨名曰：無以日光等彼螢火，若夫以齊而齊不齊者，未齊矣。以齊而齊於齊者，未齊焉。余聞善齊天下者，以不齊而齊天下者也，何須夷岳實淵，然後方平，續鳧截鶴，於焉始等？此蓋狷夫之野議，豈達士之貞觀？故諺曰：紫實昧朱，狂斯濫哲。請廣其類，更曉子懷。上至天子，下至庶民，莫不資色心以成軀，稟陰陽以化體，不可以色心是等，而便混以智愚；安得以陰陽義齊，則同之貴賤？此之不可，至理皎然，雖強齊之，其義安在？
問曰：先生，涇渭孔釋，清濁大懸；與奪儒道，取捨尤濫。史遷六氏，道家為先；班固九流，儒宗為上。討其祖述，並可命家；論其憲章，未乖典式。欲言俱非，情謂未可。儻其都是，何宜去取？
答曰：塗軌乖順，不可無歸，朱紫之際，久宜有在。漢書十志，並是古則，藝文五行，豈今始有？農為治本，史遷不言，安毀縱橫，官典俱漏。故孟堅之撰，今古褒其是；子長之論，曩見貶其非。是以前漢書曰：史遷序墳籍，則先黃老後六經；論遊俠，則退處士，進姦雄；述貨殖，則崇勢利，羞貧賤。此其為弊也。
後漢書曰：太史令司馬遷採左氏國語，刪世本戰國策，據楚漢春秋列時事。上自黃帝，下訖獲麟。作本紀、世家、列傳、書、表，凡百三十篇，而十篇缺焉。至於採經摭傳，分散百家之事，甚多疏略，不如其本。務欲以多聞廣載為功，論義淺而不篤。其論術學也。則崇黃老而薄五經，輕仁義而賤守節。此其甚弊，傷道所過，極刑之咎也。
又晉書·禮樂志曰：世稱子長史記奇而不周。奇謂博古遠達，不周謂弊於儒道。儒道既弊，聖教不興，何王摹之，尚道廢儒，惑亂天下。變風毀俗，遂使魏晉為之陵遲，四夷交侵，中國微矣。此皆國史實錄之文，奚獨可異，校其得失，詳列典志，取捨昇降，何預鄙懷。
問：老子之教，蓋修身治國，絕棄貴尚。論大道則為三才之元，辯上德則為五事之本。猶陶埏之成造，譬橐籥之不窮。先生何為抑在儒下？
答曰：余聞恬志大和者，不務變常；安時處順者，不求反古。故詩曰：不愆不忘，率由舊章。惟藝文之盛，易最優矣。吾子謂老與易何若？昔宓羲氏，仰觀象於天，俯察法於地，近取諸身，遠取諸物。於是始作八卦，以通神明之德，以類萬物之情。文王重六爻，孔子弘十翼。故曰：易道深矣。人更三聖，世歷三古。故繫詞曰：易有太極，是生兩儀。易說曰：夫有形生於無形。故曰：有太易，有太初，有太始，有太素。太易者未見氣也，太初者氣之始，太始者形之始，太素者質之始。本氣形質而未相離，故曰混沌。視之不見，聽之不聞，循之不得，故曰易也。孝經說曰：奇者，陽節，偶者，陰基。得陽而成，合陰而居。數相配偶，乃為道也。故曰：一陰一陽之謂道，陰陽不測謂之神。此而遐瞻，足賢於老也。
子謂仁由失德而興，禮生忠信之薄，安其所習，毀所不見？且大樂與天地同和，大禮與天地同節，豈在飾敬之年，責報之歲哉？然老氏之旨本救澆浪，虛柔善下，修身可矣。不尚賢能，於治何續？既扶易之一謙，便是儒之一派。幸勿同放，兼棄五德。
問：敬尋懋製剖析離合云：派而別之，應有九教；統而合之，同一儒宗。採求理例，猶謂未當，何者？名雜鄧尹，法參悝商，墨出由胡，農興野老，斯皆製通賢達，不可以為教首。孔、老聖歟，可以命教。故九流之中，唯論其二。儒教、道教，豈不婉哉！
答曰：子之問也，似未通遠。夫帝王功成作樂，治定制禮，此蓋皇業之盛事也。而左史記言，右史記事。事為春秋，言為尚書。百王同其風，萬代齊其軌。若有位無才，猶虧弘闡；有才無位，灼然全闕。昔周公攝政七載，乃制六官。孔、老何人，得為教主？孔雖聖達，無位者也。自衛迴輪，始弘文軌，正可修述，非為教源。且柱史在朝，本非諧贊，出周入秦，為尹言道，無聞諸侯，何況天子？既是仙賢，固宜雙缺。道屬儒宗，已彰前簡。
問：孔子問禮於老聃，則師資之義存矣。又論語，孔子自稱，吾述而不作，信而好古。竊比於我老彭，子云孔聖而云老賢，比類之義，義將焉在？褒貶乖衷，諒為侮聖。
答曰：余既庸昧，奚敢穿鑿。廢智任誠，唯依謨典。嵇子云：老子就涓子學九仙之術。尋乎練餌，斯或有之。至於聖也，則不云學。論語曰：生而知之者上也，學而知之者次也。依前漢書，品孔子為上上類，皆是聖。以老氏為中上流，並是賢。又何晏、王弼咸云：老未及聖。此皆典達所位，僕能異乎？孔子曰：吾無常師。問禮於老聃，斯其義也。有問農云：吾不如老農。又問圃云：吾不如老圃。入太廟，每事問，豈農圃守廟之人而賢於孔丘乎？竊比遜詞，斯其類也。故知他評近實，自謙則虛。侮聖之談，恐還自累。
問：魯隱公者，蓋是讓國之賢君，而人表評為下下。老子者，乃無為之大聖，漢書品為中上。故知班彪父子，詮度險巇。先生何乃引之為證？
荅曰：吾子近取杜預之談，遠忽春秋之意。隱公者，桓公之庶兄也。桓公幼小，攝行政事，及桓長大，歸政桓公。雖能歸政，不能去猜，譖毒於是縱橫，遂為桓公所弒。既不自全，陷弟不義，讓國之美，竟復何在？此而非下，孰有下乎？漢書之評，於是乎得。且孔子受命，遂號素王。未聞載籍，稱老為聖。言不關典，君子所慚。
問：尚書云：惟狂克念作聖，惟聖罔念則狂。子云，聖也則不關學，是何言歟？
答曰：孔語生知，學言積習，向者論儒，未云釋也。上智下愚，本不隨化，中庸之類，乃順化遷。聖可為狂，則非上智，狂可為聖，復非下愚。書辨狂聖，皆中庸也。老子曰：絕聖棄智，民利百倍。此蓋中才之聖，非上智也。
問曰：先生云：救形之教，教稱為外，敬尋雅論，寔為未允。易云：知幾其神乎？寧得雷同七典，皆為形教。釋辨濟神，義將安在？
答曰：書稱知遠，遠極唐虞；春秋屬詞，詞盡王業。至若禮、樂之敬良，詩、易之溫潔，皆明夫一身，豈論三世？固知教在於形方者，未備洪祐；示逸乎生表者，存而未議。易曰：幾者，動之微也。能照其微，非神如何？此言神矣。而未辨練神。練神者閉情關照，期神曠劫，幽靈不亡，積習成聖。階十地而逾明，邁九宅而高蹈，此釋教所弘也。經曰：濟神拔苦，莫若修善。六度攝生，淨心非事故也。
問：釋稱涅槃，道言仙化；釋云無生，道稱不死。其揆一也，何可異乎？
答曰：靈飛羽化者，並稱神丹之力；無疾輕強者，亦云餌服之功。哀哉！不知繕績前成，生甄異氣，壽夭由因，脩短在業。佛法以有生為空幻，故忘身以濟物；道法以吾我為真實，故服餌以養生。生生不貴，存存何勣？縱使延期，不能無死。故莊周稱老子曰：古者謂之遁天之形，始以為其人，今則非人也。尚非遁天之仙，故有秦佚之吊，死扶風，葬槐里。
涅槃者，常恆清涼，無復生死，心不可以智知，形不可以像測。莫知所以名，強謂之寂，其為至也。亦以極哉！縱其雙林息照，而靈智常存，體示闍維，而舍利恆在。雖復大椿遐壽，以彭年為殤；非想多劫，與無擇對戶。凡聖理懸，動寂天異，焉可同時而辨昇降哉？吾子何為抗餘燎於日月之下，而欲與羲和爭暉，至於狷也，何至甚乎？
問：先生高談壽夭，繕績前生，業果雖詳，芝丹仍略。且道家之極，極在長生，呼吸太一，吐故納新。子欲劣之，其可得乎？
答：老氏之旨，蓋虛無為本，柔弱為用，渾思天元，恬高人世，浩氣養和，得失無變，窮不謀通，達不謀己。此學者之所以詢仰餘流，其道若存者也。若乃練服金丹，餐霞餌玉，靈升羽蛻，尸解形化。斯皆尤乖老莊立言本理。其致流漸，非道之儔。雖記奇者有之，而言道者莫取。昔漢武好方技，遂有欒大之妖；光武信讖書，致有桓譚之議。書為方技，不入墳流，人為方士，何關雅正？吾子曷為捨大而從小，背理而趣誕乎？
問：西域名佛，此方云覺；西言菩提，此云為道；西云泥洹，此言無為；西稱般若，此翻智慧。准此斯義，則孔老是佛，無為大道，先已有之。
答曰：鄙俗不可以語大道者，滯於形也；曲士不可以辯宗極者，拘於名也。案孟子以聖人為先覺，聖中之極，寧過佛哉？故譯經者以覺翻佛。覺有三種：自覺、覺他，及以滿覺。孟軻一辯，豈具此三？菩提者，案大智度論云，無上慧。然慧照靈通，義翻為道，道名雖同，道義尤異。何者？若論儒宗，道名通於大小。論語曰：雖小道，必有可觀。致遠恐泥。若談釋典，道名通於邪正。經曰：九十有六，皆名道也。聽其名則真偽莫分，驗其法則邪正自辨。菩提大道，以智度為體；老氏之道，以虛空為狀。體用既懸，固難影響。外典無為，以息事為義；內經無為，無三相之為。名同實異，本不相似。故知借此方之稱，翻彼域之宗，寄名談實，何疑之有？
准如茲例，則孔、老非佛。何以明其然者？昔商太宰問於孔丘曰：夫子聖人歟？對曰：丘博識強記，非聖人也。又問：三王聖人歟？對曰：三王善用智勇，聖非丘所知。又問：五帝聖人歟？對曰：五帝善用仁信，聖非丘所知。孰者為聖人乎？孔子動容有間，曰：丘聞西方之人，有聖者焉。不治而不亂，不言而自信，不化而自行。蕩蕩乎民無能名焉。若老氏必聖，孔何不言？以此校之，理當推佛問：後漢書云：佛道神化，興自身毒。詳其清心釋累之訓，空有兼遣之宗，道書之流也。以此推之，則道教收佛。又佛經云：一切文字，悉是佛說，非外道書。而先生高位釋教，在儒道之表。將不自局而近誣聖乎？
答曰：吾子援引漢書而問，余亦還以漢書而答。後漢·西域傳曰：張騫之著天竺，惟云地多濕暑。班勇之列身毒，正言奉佛不殺。而精文善法導達之功，靡所傳記。余聞之後說也。其國則殷平中土，玉燭和氣，靈智之所降集，賢哲之所挺生。神跡詭怪，則理絕人區；感驗明顯，則事出天外。而騫、超無聞者，豈其道閉往運，數開叔葉乎？不然，何經典之甚也。漢自楚英始盛齋戒之祀，桓帝又修華蓋之飾，將微義未譯，但神明之耶？且好仁惡殺，蠲弊崇善，所以賢達君子多受其法焉。然好大不經，奇譎無已，雖鄒衍談天之辯，莊周蝸角之論，未足以概其萬一。尋漢書之錄，兼而有徵。取其微義未譯，則云道書之流；談其神奇感驗，則言理絕天表。惟四藏贍博，二諦並陳。總論九道，則無非佛說。別明三乘，則儒道非流。此乃在我之明證，非吾子之清決乎？
問：經云：釋迦成佛，已有塵劫之數，或為儒林之宗，或為國師道士，固知佛道，冥如符契。又清淨法行經云：佛遣三弟子震旦教化，儒童菩薩彼稱孔丘，光淨菩薩彼稱顏淵，摩訶迦葉彼稱老子。先生辯異，似若自私。
答曰：聖道虛寂，圓應無方，無方之應，逗彼群品。器量有淺深，感通有厚薄。故令無像之像，像遍十方；無言之言，言充八極。應實塵砂，大略有二：八相感成，雙林現滅，斯其大也。權入六道，晦跡塵光，斯其小也。小則或畫卦以御時，或播殖以利世，或修征以定亂，或行禮以誡物，或談無而傲榮，或說有而重爵。何為老生，獨非一跡。故須彌四域經曰：寶應聲菩薩，名曰伏羲，寶吉祥菩薩，名曰女媧。但今之道士，始自張陵，乃是鬼道，不關老子。何以知之？李膺蜀記曰：張陵避病瘧於丘社之中，得咒鬼之術書，為是遂解使鬼法。後為大蛇所噏，弟子妄述昇天。後漢書稱，沛人張魯，母有姿色，兼挾鬼道，往來劉焉家。益州刺史劉焉遂任魯，以為督義司馬，魯遂與別部司馬張修，將兵掩殺漢中太守蘇固，斷絕斜谷，殺漢使者。魯既得漢中，遂殺張修，而并其眾焉。於漢為逆賊，戴黃巾，服黃布褐。
魯字公旗，初祖父陵，順帝時，客於蜀，學道鶴鳴山中，造作符書，以惑百姓。受其道者，輒出米五斗，故世謂之米賊。陵傳其子衡，衡傳於魯。魯遂自號天師君。其來學者，初名鬼卒，後號祭酒。祭酒各領部眾，多者名曰治頭。皆教以誠信，不聽欺妄。有病但令首過而已。諸祭酒各起義舍於同路，同路縣亭，置米肉以給行旅。食者量腹取足，過多則鬼能病人。犯法者先加三令，然後行刑。不置長吏，以祭酒為治，民夷信向之。朝廷不能討。遂就拜魯鎮夷中郎將，通其貢獻。自魯在漢，垂三十年。
獻帝建安二十年，曹操征之，至陽平，魯欲舉漢中降，其弟衛不聽，率眾數萬，拒關固守，操破衛斬之。魯聞陽平已陷，將稽顙歸降。閻圃說曰：今以急往，其功為輕，不如且依巴中，然後委質，功必多也。於是乃奔南山，左右欲悉焚寶貨倉庫。魯曰：本欲歸命國家，其意未達。今日之走，以避鋒銳，非有惡意。遂封藏而去。操入南鄭，甚嘉之。又以魯本有善意，遣人慰安之。魯即與家屬出逆，拜鎮南將軍，封閬中侯。
而張角、張魯等，本因鬼言，漢末黃衣當王，於是始服之。曹操受命，以黃代赤，黃巾之賊至是始平。自此已來，遂有茲弊。至宋武帝，悉皆斷之。至寇謙之時，稍稍還有。今既大道之世，風化宜同。小巫巾色，寔宜改復。且老子大賢，絕棄貴尚，又是朝臣，服色寧異？古有專經之學，而無服象之殊。黃巾布衣，出自張魯，國典明文，豈虛也哉？
夫聖賢作訓，弘裕溫柔，鬼神嚴厲，動為寒暑。老子誡味，祭酒皆飲，張製鬼服，黃布則齊。真偽皎然，急緩可見。自下略引張氏數條妄說，用懲革未聞。
或禁經止價。
或妄稱真道。
或含氣釋罪。
或章書伐德。
或畏鬼帶符。
或制民輸課。
或解除墓門。
或苦妄度厄。
或夢中作罪。
或輕作凶佞。
斯皆三張之鬼法，豈老子之懷乎？自於上代，爰至符姚，皆呼眾僧以為道士。至寇謙之始，竊道士之號，私易祭酒之名，事簡姚書，略可詳究。然法行經者，無有人翻，雖入疑科，未傷弘旨。摩訶迦葉，釋迦弟子，稟道闡猷，詎希方駕。三張符錄，詭託老言，捃採譎詞，以相扶助。復引實談，證其虛說，嗚呼可歎，幸深察焉！
問：敬尋道家，厥品有三：一者老子無為，二者神仙餌服，三者符錄禁厭。就其章式，大有精麤，麤者厭人殺鬼，精者練尸延壽。更有青錄，受須金帛，王侯受之，則延年益祚；庶人受之，則輕健少疾。君何不論，惟貶鄙者？
答曰：子之所言，何其陋矣！惟王者興作，非詐力所致，必有靈命，以應天人。至於符瑞，不無階降，上則河圖洛書，次則龜龍麟鳳。此是帝皇之符籙也。今大周馭宇，膺曆受圖，出震為神，電軒流景。上宣衢室，下闢靈臺，列彼三光，搖茲二柄。而德侔終古，動植效靈，仁並二儀，幽明薦祉。故真容表相，不假尋於具茨；澄照淵猷，無惑求於象罔。牢籠語默，彈壓名言，超絕有無，迥踰彼此。芻狗萬機，不可謂之為有；孝慈兆庶，不可謂之為無。四海一家，不可謂之為彼；九州遼曠，不可謂之為此。
故遊之者，莫測其淺深；蹈之者，未窮其厚薄。加以三足、九尾、赤雀、綠龜，嘉瑞相尋，不時而至，茲乃大道弘仁，光盈四表。慶靈總萃，厚祚無疆。豈聖德之清寧，天朝之多士，尚信鬼錄之談，猶傳巫覡之說者哉？
昔神賜虢田，若始求田之義；民供趙雀，由初受爵之徵。此皆委巷鄙言，子從所不許也。然皇帝之尊，極天人之義；王者之名，盡霸功之業。當受命神宗，廓風化於寰宇；封禪山岳，報成功於天地。不見鬼言，預經綸之始；曾無詭說，達致遠之宗。徒訛惑生民，敗傷王教，真俗擾動，歸正無從。惟孔子貴知命，伯陽去奇尚，奚取鬼符，望致其壽？若言受之必益，今佩符道士，悉可長年；無錄生民，並應短壽。事既不徵，何道之有？
問：老經五千，最為淺略，上清、三洞，乃是幽深。且靈寶禁經，天文玉字，超九流，越百氏，儒統道家，豈及此乎？
答曰：老子道經，朴素可崇；莊生內篇，宗師可領。暨茲已外，製自凡情，黃庭元陽，採撮法華，以道換佛，改用尤拙。靈寶創自張陵，吳赤烏之年始出；上清肇自葛玄，宋齊之間乃行。尋聖人設教，本為招勸，天文大字，何所詮談？始自古文，大小兩篆，以例求之，都不相似。陽平鬼書，於是乎驗。晉元康中，鮑靖造三皇經被誅，事在晉史。後人諱之，改為三洞，其名雖變，厥體尚存。猶明三皇以為宗極，斯皆語出凡心，寔知非教，不關聖口，豈是典經？而張葛之徒，皆雜符禁，化俗怪誕，違爽無為。哀哉！吁何乃指虫跡欲比倉文，以毒乳而方甘露乎？
問：道經幽簡，本接利人，佛經顯博，源拔鈍士。窮理徵事，皎然可見。
答曰：釋典洸洸，幽顯並薀，玄章浩浩，廣略俱通。大智度曰：為利人略說，為解義故；為利人廣說，為誦持故；為鈍人略說，為誦持故；為鈍人廣說，為解義故。數十周。智典既然，餘經皆爾。通言博在其鈍，何誣之甚！香城金簡、龍宮玉牒，天上人間，釋典何量？八音部袠，其數無邊。十二該之，罄無不盡，可謂詩篇三百，蔽者一言，以此例之，廣略可見。詳其道經，三十六部，廣則定廣，無略可收。即是純鈍，何利之有？廣而可略，則非定廣；略而可廣，則非定略。釋典之深，於是乎在。
問：姬孔立教，可以安上治民，移風易俗；老莊談玄，可以歸淳反素，息尚無為。為化足矣，何假胡經？又簪抽髮削，毀容易姓，可以化彼強夷，不可施之中夏。其猶車可陸運，不可汎流；舩可水行，不宜陸載。佛經怪誕，大而無徵。怖以地獄，則使怯者寒心；誘以天堂，則令愚者虛企。豎說塵劫，尚云不遙；傍談沙界，猶言未遠。或說貧由慳至，富藉施來，貴因恭恪，賤興侮慢。慈仁不殺，則壽命延長；多殘掠獵，則年筭減夭。尋討，難相符允。
竊見好施不害，貧而早終；慳貪多殺，富而長壽。禪戒苦節，嬰羅疹患；坑殘至廣，封賞始隆。信謂苦惱由惑而生，爵祿因殺而得。其猶種角生葦，母子乖張；牛毛生蒲，因果不類。雖言業報，無以愜心，徒說將來，何殊繫影？未若陶甄稟於自然，森羅均於獨化。忽焉自有，怳爾而無，吉凶任運，離合非我。人死神滅，其猶若燈，膏明俱盡，知何所至？胡勞步驟於空談之際，馳騁於無驗之中？
答曰：異哉！子之所陳，何其鄙也！果以拘纏窞井，封守一方故耳。孟子曰：人之所知，未若人之所不知。信矣！吾當告子，古之明大道者，五變而形名可舉，九變而賞罰可言。所以方內階漸，猶未可頓者也。至於釣弋順時，禁四民之暴，三驅之禮，顯王跡之仁，可謂美矣，未盡善也。尋先王制作，局云寰宇，天分十二，野極流沙，地列九州，西窮黑水。談遺過去，辯略未來，事盡一生，未論三世。豈聖達之不知，信嘉緣之未搆。釋迦發窮源之真唱，演大哀之洪慈。上極聖人，下及䖵蟻，等行不殺，仁人之至也。若乃道包真俗，義冠精靈，移仁壽於菩提，徙教義於㩲實。使宗虛者悟空空之旨；存有者進戒定之㩲。於是慧光遐炤，莊王因睹夜明；靈液方津，明帝以之神夢。
良謂遂通資感，悟涉藉緣，運值百齡，齊均萬劫。於是秦景西使，而摩騰東逝，道暢皇漢之朝，訓敷永平之祀。物無爝螢，人斯草偃，始知放華猶昏，而文宣未旭者也。吾子初云其同，而未識其異。故知始之所同者非同，末之所異者非異。何則？修淳道者，務在反俗，俗既可反，道則可淳。反俗之謨，莫先剃落。而削髮毀容，事存高素，辭親革愛，趣聖之方。祛嗜慾於始心，忘形骸於終果。何眷戀乎三界？豈留連於六道？
太伯文身斷髮，匪是西夷；范蠡易姓改名，寧非東夏？近讓千乘，論語稱其至德；遠辭九宅，寧羅氏族之拘？故阿含經曰：四姓出家，同一釋種。莊子舟車之喻譬，以古今猶禮有損益，樂有相沿。吾子何為濫云國土惟聖教無方？不以人天乖應；妙化無外，豈以華戎阻情？是以一音演唱，萬品齊悟，豈以夷夏而為隔哉？維摩經曰：佛以一音演說法，眾生隨類各得解。夫纖介之惡，歷劫不亡；毫釐之善，永為身用。但禍福相乘，不無倚伏，得失相襲，輕重冥傳。福成則天堂自至，罪積則地獄斯臻。此乃必然之數，無所容疑。
若造善於幽，得報於顯。世謂陰德，人咸信矣。造惡於顯，得報於幽，斯理盡然，寧不信也？易曰：積善必有餘慶，積惡必有餘殃。而商臣肆惡，乃獲長壽；顏子庶幾，而致早終。伯牛含沖，和而納疾；盜跖抱凶，悖而輕強。斯皆善惡無徵，生茲網惑，若無釋教，則此塗永躓矣。
經曰：業有三報：一者現報，二者生報，三者後報。現報者，善惡始於此身，苦樂即此身受。生報者，次身便受。後報者，或二生，或三生，百千萬生，然後乃受。受之無主，必由於心，心無定司，必感於事。緣有強弱，故報有遲速。故經曰：譬如負債，強者先牽，此因果之賞罰，三報之弘趣，自非通才達識，罕得其門。世或有積善而得殃，或有凶邪而致慶。此皆現業未熟而前報已應。故曰：貞祥遇禍，妖孽享福。疑似之嫌，於是乎在。斯則顏子短壽，運鍾在昔，今之積德，利在方將。盜跖長年，酬於往善，今之肆惡，衰在未來。
注曰：楚穆王字商臣，楚成王之太子，世有殺父之愆，謚之為穆。名實之差，起於此矣。此皆生後一報，非現報也。故經曰：雜業故雜受，如歌利王之刖羼提，現被霹靂；末利夫人供養須菩提，見為王后。若斯之流，皆現報也。子云多殘為富貴之因，持戒為患疾之本，經有成通，可得而言矣。或有惡緣發善業，多殺而致爵。或有善緣發惡業，多禪戒而獲病。病從惡業而招，豈修善而得？貴從善業而興，非坑殘所感。故論曰：是緣不定，非受不定。受定者言，因不可變也。其猶種稻得稻，必不生麥，麥雖不生，不可陸種，地為緣也，稻即因矣。
然因果浩博，諒難詳究。依經誠言，略標二種：一者生業，二者受業。俱行十善，同得人身，生業也。貧富貴賤，聰鈍短長，受業也。故施獲大富，慳致貧窮，忍得端正，瞋招醜陋。相當因果也。惟業報理微，通人尚昧，思不能及。邪見是興，或說人死神滅，更無來生，或云聚散莫窮，心神無間。或言吉凶苦樂，皆天所為。或計諸法自然，不由因得果。
以禍福之數，交謝於六府；苦樂之報，迭代而行。遂使遇之者非其所對，乃謂名教之書，無宗於上，善惡報應，無徵於下。若能覽三報以觀窮通之分，則尼父不答，仲由斷可知矣。是故文子稱黃帝之言曰：形有糜而神不化，以不化乘化，其變無窮。又羸博之葬曰：骨肉歸乎地，而神氣不無之。釋典曰：識神無形，假乘四蛇，形無常主，神無常家。斯皆神馳六道之明證，形盡一生之朗說，未能信經，希詳軒昊。因茲而觀，佛經所以越六典絕九流者，豈不以疏神達要，陶鑄靈府，窮源盡化，水鏡無垠者矣？
於是童子愀然而怒曰：僕聞釋典沖深，非名教所議；玄風悠邈，豈器象所該？故染漬風流者，脫形梏於始心；研窮理味者，蕩心塵於終慮。抗志與夷皓齊蹤，潔己與嚴鄭等跡。忽榮譽，去嗜慾，然釋訓稍陵，競為奢侈，上減父母之資，下損妻孥之分。齋會盡肴膳之甘，塔寺極莊嚴之美。罄私家之年儲，費軍國之資實。然諸沙門，秀異者寡，受茲重惠，未能報德。或墾植田圃，與農夫等流；或估貨求財，與商民爭利；或交託貴勝，以自矜豪；或占算吉凶，殉於名譽。遂使澄源漸濁，流浪轉渾。僕所以致怪，良在於斯。覬欲清心佛法，鑽仰餘風，睹此悵然，洗心無託。
先生憮然而笑曰：余聞鱗介之物，不達皋壤之事，毛羽之族，豈識流浪之形？類異區分，固其宜耳。惟十性淵博，含生等有，二諦該深，物我斯貫。辯有也，則九道森然，談空也，則萬像斯寂。故般若曰：色即薩婆若，薩婆若即色。然色是無知之頑質，薩婆若諸佛之靈照，論有居然無別，言無一而莫異。極矣哉！極矣哉！
老氏之虛無，乃有外而張義，釋師之法性，乃即色而遊玄。遊玄不礙於器象，何緣假之可除？即色而冥乎法性，則境智而俱寂。般若曰：不壞假名，而說諸法實相。維摩曰：但除其病，而不除法。信哉此道！孰可逮乎？故能拯溺俗於沉流，拔幽根於重劫。遠開三乘之津，廣闢天人之路。夫大士建行，以檀度為先；標牓宗極，以塔寺為首。施而有報，匪成虛費；惠而有德，豈曰空為？且精微稍薄，華侈漸興，失在物懷，何關聖慮？故崇軒玉璽，非堯舜之心，翠居麗食，豈釋迦之意？
今大周馭宇，淳風遐被，振道綱於六合，布德網於八荒。川無扣浪之夫，谷無含歎之士。四民咸安其業，百官各盡其分。嘉穀委於中田，倉庫積而成朽。方將擊壤以頌太平，鼓腹而觀盛化。吾子何拘，妄慮窮竭。古人歎曰：才之為難，信矣！孔門三千，並海內翹秀，簡充四科，數不盈十。其中伯牛惡疾，回也夭極，商也慳吝，賜也貨殖，求也聚斂，由也凶愎。而舉世推戴，為人倫之宗。欽尚高軌，為搢紳之表。百代慕其遺風，千載仰其景行。至於沙門苦相駮節，蓋髮膚徽嗣，世人之所重。
而沙門遺之如脫屣；名位財色，有情之所滯，而沙門視之如秕糠。斯乃忍人所不能忍，去人所不能去，可謂超世之津梁，弘道之勝趣也。錄其脫俗之誠，足消四事；採其高尚之跡，可報四恩。況優於此者乎？夫崑山多玉，尚有礫沙；浮水豐金，寧無土石？沙門之中，禪禁寔多，不無五三，缺於戒律，正可以道廢人，不應以人廢道。子何睹此，遂替釋教？
故經曰：依法不依人，依智不依識。不可見紂跖之蹤，而忽堯孔之軌；覽調達之跡，而忘妙德之風。今當為子撮言其致。三乘俱出生死，而幽駕大有淺深。九流咸明宇內，沖賾寧無總別？儒經曰：夫孝德之本，教之所由生也。既云德本，道高仁義之跡，教之由生，墳典因之以弘。然則同歸而殊途，一致而百慮。孝慈為總，子何惑焉？儒之為統，子何疑焉？
於是童子莞然而悅曰：夫柏梁之構興，乃知茅茨之仄陋，仰日月之彌高，何丘陵之可匹？睹真筌之遼廓，覺世訓之為近，尋二經之實談，悟三張之詭妄。佛生西域，形儀罔覿，教流東土，得聽餘音。然神蹤曠遠，理乖稱謂，因果寂遼，信絕名言。今以淺懷，得聞高論，銷疑散滯，渙若春冰。始知釋典茫茫，該羅二諦，儒宗硌硌，總括九流。信駭常談，無得而稱者矣！僕誠不敏，謹承嘉誨。
臣鸞啟：奉敕令詳佛道二教，定其先後淺深同異。臣不揆疏短，謹具錄以聞。臣竊以佛之與道教跡不同，出沒隱顯，變通亦異。幽微妙密，未易詳度。且一往相對，佛者以因緣為宗，道以自然為義。自然者，無為而成；因緣者，積行乃證。守本則事靜而理均，違宗則意悖而教偽，理均則始終若一，教偽則無所不為。案老子五千文，辭義俱偉，諒可貴已。立身治國，君民之道富焉。所以道有符書，厭詛之方；佛禁怪力背哀之術。彼此相形，致使世人疑其邪正。此豈大道自然虛寂無為之意哉？將以後人背本，妄生穿鑿故也。又道家方術，以昇仙為神，因而誑惑，偷潤目下。昔徐福欺妄，分國於夷丹，文成五利，妖偽於漢世。三張詭惑於西梁，孫恩搔擾於東越。此之巨蠹，自古稱誣。以之匡政，政多邪僻；以之導民，民多詭惑。驗其書典，卷卷自違，論其理義，首尾無取。昔行父之為人也，見有禮於其君者，敬之如孝子之養父母；見無禮於其君者，惡之如鷹鸇之逐鳥雀。宣尼云：君子之事上也，進思盡忠，退思補過，將順其美，匡救其惡。故上下能相親也。春秋傳曰：君所謂可而有否焉。臣獻其可以，去其否，臣亦何人？奉敕降問，敢不實答。其道德二卷，可為儒林之宗，所疑紕繆者，去其兩端，請量刪定。案五千文曰：上士聞道勤而行之，中士聞道若存若亡，下士聞道大笑之。不笑不名為道。臣輒率下士之見，為笑道論三卷，合三十六條。三卷者，笑其三洞之名。三十六條者，笑其經有三十六部。戰汗上呈，心魂失守。謹啟。
大周天和五年二月十五日，前司隸母極縣開國伯，臣甄鸞啟。
一、太上道君造立天地初記稱：老子以周幽王德衰，欲西度關，與尹喜期三年後，於長安市青羊肝中相見。老子乃生皇后腹中，至期，喜見有賣青羊肝者，因訪見老子，從母懷中起。頭鬢皓首，身長丈六，戴天冠，捉金杖。將尹喜化胡，隱首陽山，紫雲覆之。胡王疑妖，鑊煮而不熱，老君大瞋，考殺胡王，七子及國人一分並死。王方伏令國人受化，髡頭不妻，受二百五十戒。作吾形，香火禮拜。老子遂變形，左目為日，右目為月，頭為崑山，髮為星宿，骨為龍，肉為狩，腸為蛇，腹為海，指為五嶽，毛為草木，心為華蓋，乃至兩腎合為真要父母。
臣鸞笑曰：漢書云：長安本名咸陽，漢祖定天下將都雒邑，因婁敬之諌乃歎曰：朕當長安於此。因爾名之。周幽未有，何得老子預知長安？與尹喜期乎？又案：三天正法混沌經云：混沌之始，清氣為天，濁氣為地，便有七曜萬像之形，其來久矣。豈有化胡之後，老子方變為日月山川之類乎？若爾者，是則幽王之前，天地未生萬物，云何道經有三皇、五帝、三王乎？然則天地起自幽王矣。又造天地記云：崑崙山高四千八百里，上有玉京山，大羅山，各高四千八百里。三山合則高一萬四千四百里。又廣說品云：天地相去萬萬五千里，計紫微宮在五億重天之上。是則高於崑崙山數百萬里。而老君以心為華蓋，肝為青帝宮，脾為紫微宮，頭為崑崙山，不知老君何罪？倒豎於地，頭在下，肝在上。以顛倒故，見亦倒乎？以長安為度關之年，幽王為開闢之歲，將以化物，詎可承乎？
二、年號差舛者。道德經序云：老子以上皇元年丁卯，下為周師。無極元年癸丑，去周度關。笑曰：古先帝王立年無號，至漢武帝創起建元，後王因之，遂至今日。上皇孟浪可笑之深！
又文始傳云：老子從三皇已來，代代為國師。化胡又云湯時為錫壽子，周初郭叔子。既為國師，應傳典籍，何為不述？但列伊尹、傅說、呂望、康邵之人乎？而傅說者，惟注老子為柱下史。道家注為周師，便是俗官。如何史傳不說？又上皇元年，歲在丁卯，計姬王一代七百餘年，未聞上皇之號。撿諸史傳皆云：老子以景王時度關。魯哀十六年，孔丘卒，即周敬王時。敬王即景王之子，景王即幽王之後一十餘世。此則孔、老同時。而化胡經乃云：幽王之日度關，不聞更返。何得與孔子相見乎？化胡又云：為周柱史七百年。計周初至幽王，止有三百餘年，何得妄作？然上皇之年，道門詭號，故靈寶云：我於上皇元年，半劫度人，其時人壽萬八千歲。如何超取半劫前號將來近世用乎？一何可笑！且上皇、無極，並是無識穿鑿。作者欲神其術，仍以年號加日，冀有信者從之。
又云：代代為國師。葛洪神仙序中具說已。怪尋聖人既出，匡救為先，而夏桀陵虐，塗炭生民，成湯、武丁，思賢若渴。老子何以賢君不輔？虐政不師？修身養性，自守而已？期頤將及，自知死至，潛行西度，獨為尹說，直令讀誦，不勸授人。身死關中，墳隴見在，秦佚吊之三號而出。究前傳經，後人妄論，雖曰尊崇，翻成辱道。
三、元為天人者。太上三元品云：上元一品，天宮元氣始凝；三光開明，青黃之氣置上元三宮。第一宮名玄都，元陽七寶紫微宮，則有青元始陽之氣，總主上真自然，玉宮靈寶，上皇諸天，帝王上聖大神。其宮皆五億五萬五千五百五十五億萬重青陽之氣。其中神仙官僚人眾，各有五億五萬乃至如上萬重，皆結自然青元之氣而為人也。其九宮重數，官僚人眾，皆同紫微。
臣笑曰：三天正法經云：天光未朗，蔚積未澄，七千餘劫，玄景始分。九氣存焉，一氣相去九萬九千九百九十里，青氣高澄，濁混下降。而九天真王，元始天王生於九氣之中，氣結而形焉，便有九真之帝。皆九天清氣凝成九宇之位。三元夫人從氣而生，在洞房宮，玉童玉女各三千而侍。以天為父，以氣為母，生於三元之君。
又案，靈寶罪根品云：太上道君禮元始天尊，問十善等法。於是天尊命召神仙，各說因緣。恆沙得道，已成如來；其未成者，亦如恆沙。又元始傳云：天堂對地獄，善者昇天，惡者入地。若以此說，理則不然。何者？元始天王及太上道君諸天神人，皆結自然清元之氣而化為之本，非修戒而成者也。彼本不因持戒而成者，何得令我獨行善法，而望得之乎？
又案，度人本行經云：太上道君言：我無量劫，度人無數。元始天尊以我因緣之勛，賜我太上之號。推此有疑。如有無生成品云：空為萬物母，道為萬物父。此則先有於道，乃有眾生。然此為道之父，非眾生所作，道既如此，眾生何用脩善而作乎？又道生萬物，生物之初，是則始也。我既始生，未有染習，何得有六道四生，苦樂之別乎？又不可也。又云：眾生神識本來自有，非道生者。道既能生萬物，神識豈非物乎？又不可也。
四、結土為人者。三天正法經云：九氣既分，九真天王乃至三元夫人、三元之君、太上道君於是而形，逮至皇帝，始立生民，結土為像於曠野。三年能言，各在一方。故有傖秦夷羌，五情合德，五法自然，承上真之氣而得為人也。臣笑曰：三元品善惡業對，皆由一身。又元始傳云：若婬盜不孝，死入地獄，受五苦八難，後生六畜邊夷之中。推此而言，乖違太甚。且皇帝土像之日，經于三年上真氣入，乃能言語。此上清之氣與太上同源，論先未有惡善，何為入土像中？即墮八難為蠻夷乎？此土為像，先亦無因，云何造作之後，乃有中邊之別乎？又上真之氣，為痴為黠。若其痴也，不應入土能言；如其黠也，應識五苦八難；如何不樂善樂而貪為苦難乎？推此諸條，可笑之深也。
五、明五佛並興者。文始傳云：老子以上皇元年，下為周師。無極元年，乘青牛薄板車度關，為尹喜說五千文。曰：吾遊天地之閒，汝未得道，不可相隨。當誦五千文萬遍，耳當洞聽，目當洞視，身能飛行，六通四達，期於成都。喜依言獲之，既訪相見。至罽賓檀特山中，乃至王以水火燒沉。老子乃坐蓮花中，誦經如故。王求哀悔過，老子推尹喜為師。語王曰：吾師號佛，佛事無上。道王從受化，男女髡髮，不娶於妻。是無上道承佛威神委尹喜為罽賓國佛，號明光儒童。
臣笑曰：廣說品云：始老國王聞天尊說法，與妻子俱得須陀洹果。清和國王聞之，與群臣造天尊所，皆白日昇天。王為梵天之首，號玄中法師。其妻聞法同飛，為妙梵天王。後生罽賓，號憤陀力王，殺害無道。玄中法師須化度之，化生李氏之胎。八十二年剖左腋，生而白首，經三月乘白鹿，與尹喜西遊隱檀特。三年憤陀力王獵，見便燒沉。老子不死，王伏，便剃髮改衣，姓釋名，法號沙門，成果為釋迦牟尼佛，至漢世，法流東秦。又文始傳、老子化胡推尹喜為師而化胡，消冰經云：尹喜推老子為師也。文始傳云：吾師號佛，佛事無上道。又云：無上道承佛威神，委尹喜為佛。推此眾途，師弟亂矣。何名教之存乎？又化胡、消冰經皆言：老子化罽賓，身自為佛。廣說品：憤陀力王，老之妻也，得道號釋迦牟尼佛，即秦漢所流者。玄妙篇云：老子入關至天竺維衛國，入於夫人清妙口中，至後年四月八日剖左腋而生。舉手曰：天上天下，惟我為尊，三界皆苦，何可樂者。尋罽賓一國，乃有五佛俱出。一是尹喜，號儒童者；二是老子，化罽賓者；三老子之妻憤陀王，號釋迦者；四老子在維衛作佛，亦號釋迦；五白淨王子悉達作佛，復號釋迦。案文始傳云：五百年一賢，千年一聖。今五佛並出，不覺煩乎？若言聖人能分身化物，說經亦必多方，何為老化則多？經惟二卷不變？至於儒童尹喜，憤陀佛經，無聞於今。但是白淨王子所說。以此推之，老、喜為佛，虛妄可曝。且老經秘說不許人聞，前後相番，誠有遠意。然老能作佛，止是一人，道士不知奉佛，惑之甚矣！如父為道士，豈以道人子為道士？豈以道人故，而不認其父乎？
六、五練生尸者。五練經云：滅度者用色繒，天子一疋，公王一丈，庶民五尺。上金五兩而作一龍，庶民用鐵，五色石五枚，以書玉文。通夜露埋，深三尺。女青文曰：九祖幽魂即出長夜，入光明天，供其廚飯。三十二年，還其故形。而更生矣。
臣笑曰：三元品中：天地大水，三宮九府，九宮一百二十曹。罪福功行，考官書之，無有差錯。善者益壽，惡者奪算。豈有不因業行直用五尺繒，而令九祖幽魂，入光明天；三十二年還故形耶？不然之談，於斯可見。計五練之文，出天地未分之前，至今亦應用者則三十二年後穿冢而出也。耳目所知，何為羲皇已來，不聞道士死尸九祖，從地出者耶？不然之狀，又可笑也。今郊野古冢，亦有穴開焉。非道士祖父更生之處乎？亦可啟齒。
七、觀音侍道者。有道士造老像，二菩薩侍之。一曰金剛藏，二曰觀世音。又道士服黃布帔，或似服帊，通身被之。偷佛僧袈裟法服之相，其服黃帔，乃是古賢之衣，撗被加前兩帶者，今悉削除，學僧服像。
臣笑曰：案諸天內音八字文曰：梵形落空，九重推前。天真皇人解曰：梵形者，元始天尊於龍漢之世號也。至赤明年，號觀音矣。又案蜀記云：張陵避瘧丘社中，得咒鬼之術，自造符書，以誑百姓。為大蛇所吞，弟子恥之，云白日昇天。陵子衡為係師，衡子魯為嗣師。以祖妖法，惑亂天下。漢書云：劉焉以魯為督義司馬，遂殺漢中太守蘇固，便得漢中。鬼道化人，時傳黃衣當王，魯遂令其部眾改著黃衣巾帔，代漢之徵。自爾至今，黃服不絕。像服沙門，良可悲也！且立身之本，忠孝為先，子像父侍，天地不立；觀音極位大士，老子不及大賢，而令祖父立侍子孫，是不孝也。又襲張魯逆人之服，是不忠也。既挾不忠不孝，何足踵焉？
八、佛生西陰者。老子序云：陰陽之道，化成萬物，道生於東，為木陽也。佛生於西，為金陰也。道父佛母，道天佛地，道生佛死，道因佛緣，並一陰一陽不相離也。佛者道之所生，大乘守善道者，自然無所從生。佛會大坐，法地方也。道會小坐，法天圓也。道人不兵者，乃是陰氣，女人像也，故不加兵役。道作兵者，可知道人見天子王侯不拜，像女人深宮不干政也。道士見天子守令拜者，以干政為臣僚也。道會飲酒者，無過也。佛會不飲，以女人飲酒犯七出也。道會不齋，以主生生須食也；佛會持齋，以主死死不食也。又以女人節食也，道人獨坐，以女人守一也，道士聚宿，故無所制也。
臣笑曰：文始傳云：道生東，木男也；佛生西，金女也。今以五行推之，則金能刻木，木以金為官鬼，金以木為妻財。推此則佛是道之官鬼，道是佛之妻財也。又云道生佛者，理則不然，陰陽五行，豈有生金之木？故知道不生佛。道人大坐，以是道之官府；道士小坐，以上逼於官也。道人不兵租者，以本王種故免也。道士庶賤，兵租是常。道經若此，若免兵租，便違道教。又靈寶大誡云：道士不飲酒，不干貴。如何故違犯大誡乎？後之紜紜，全無指的。又云道士以齋為死法，故不齋者，何不飽食終日，養此形骸，而興絕粒服氣，以求長生之術乎？卒不見之，終為捕影之論矣。又云道人獨臥，道士聚宿。據此合氣，黃書不可妄乎？
九、日月周徑者。文始傳云：天去地四十萬九千里，日月直度各三千里，周迴六千里。天地午子相去九千萬萬里，卯酉四隅亦爾轉形。濟苦經云：崑崙山高一萬五千里。
臣笑曰：依濟苦經云天地相去萬萬五千里，與前文始全所不同。文始傳云，日月周圍六千里，徑三千里。據法則圍九千里，如何但止六千耶？又天圓地方，道家恆述，今四隅與方等量，則天地俱圓矣。化胡云：佛法上限止極三十三天，不及道之八十一天上也。又云：崑山九重重相去九千里，山有四面，面有一天。故四九三十六天，第一重帝釋居之。今計崑山高一萬五千里，而有九重，重高九千，則高八萬一千。而言萬五千者，何太乖各？大可笑也。
十、崑崙飛浮者。文始傳云：萬萬億萬萬歲，一大水，崑崙飛浮，爾時飛仙迎取天王及善民，安之山上。復萬萬億歲，大火起，爾時聖人飛迎天王及人，安于山上。
臣笑曰：濟苦經云：天地劫燒，洞然空蕩；清氣為天，濁氣為地。乃使巨靈胡交，造立山川日月如前。崑山飛浮，容可迎人安山之上？若天地洞然，山為火焚，義不獨立，如何迎取王人安山上乎？
又度人妙經云：五億重天之上，大羅之天，有玉京山，災所不及。計太上慈愍，何不迎之以在玉京乎？若看死不迎，是不慈也。若不能迎，是欺詐也。又度人本行經云：道言我隨劫生死。然大上道君，居大羅之上，災所不及。猶云隨劫生死，自餘飛仙，如何迎取天王善人，安于山上，令免死者？深大愚騃，又可笑也。
十一、法道天置官者。五符經云：中黃道君曰：天生萬物，人為貴也。人身苞含天地，無所不法。立天子，置三公九卿，二十七大夫，八十一元士，九州百二十郡，千二百縣也。膽為天子大道君，脾為皇后，心為太尉，左腎為司徒，右腎為司空。封八神及臍為九卿，珠樓神十二，胃神十二，三焦神三，合為二十七大夫。四支神為八十一，元士合之百二十，以法郡數也。又肺為尚書府，肝為蘭臺府。
臣笑曰：撿道經州縣之名，文似近代所出。古縣大而郡小，見于春秋及周書、洛誥。今反以郡大於縣，是則非春秋已前道經乎？誣惘迷謬，不可觀而可笑也。
十二、稱南無佛者。化胡經云：老化胡，王不受其教。老子曰：王若不信，吾南入天竺化諸國，其道大興。自此已南，無尊於佛者。胡王猶不信受，曰：若南化天竺，吾當稽首稱南無佛。又流沙塞有加夷國，常為劫盜，胡王患之，使男子守塞，常憂，因號男為憂婆塞。女子又畏加夷所掠，兼憂其夫為夷所困，乃因號憂婆夷。
臣笑曰：胡言南無，此言歸命，亦云救我。胡言憂婆塞，此言善信男也。憂婆夷者，云善信女也。若以老子言，佛出於南，便云南無佛者；若出於西方，可云西無佛乎？若言男子守塞可名憂塞，女子憂夫恐夷，可名為憂夷。未知婆者，復可憂其祖母乎？如此依字釋詁，醜拙困辱，大可笑也。
十三、鳥跡前文者。洞神三皇經稱西域仙人曰皇文者，乃是三皇已前，鳥跡之始文章也。又云：三皇者，則三洞之尊神，大有之祖氣。天皇主氣，地皇主神，人皇主生。三合成德，萬物化生。
臣笑曰：南極真人問事品稱：靈寶真文三十六卷，在玉京山玄臺玉室。真文大字滿中，天地淪沒，萬成萬壞，真文獨明。此之真文，即三洞文也。三皇即三洞之尊神，必不在三洞之後。爾時未有鳥獸，何得云三皇已前，鳥跡之始文也？若以伏羲為三皇者，案淮南子云：皇帝使倉頡睹鳥跡造文字。此則止在皇帝之時，何得云三皇已前，鳥文之始乎？
十四、張騫取經者。化胡經曰：迦葉菩薩云，如來滅後五百歲，吾來東遊，以道授韓平子，白日昇天。又二百年，以道授張陵，又二百年，以道授建平子，又二百年以授午室。爾後漢末陵遲，不奉吾道。至漢明永平七年甲子歲，星晝現西方夜，明帝夢神人長一丈六尺，項有日光。旦問群臣，傅毅曰：西方胡王太子成道號佛。明帝即遣張騫等，窮河源，經三十六國，至舍衛。佛已涅槃，寫經六十萬五千言，至永平十八年乃還。
臣笑曰：漢書云：張陵者，後漢順帝時人。客學於蜀，入鶴鳴山，為蛇所吞。計順帝乃是明帝七世之孫，理不在明帝之前百餘年也。又云明帝遣張騫尋河源者，此亦妄作。案漢書，張騫為前漢武帝尋河源，云何後漢明帝復遣尋耶？不知騫是何長仙乎？代代受使，一何苦哉！又可笑其妄引也。
十五、日月普集者。諸天內音第三宗飄天八字文曰：澤落覺菩臺緣大羅千天。真皇人解曰：澤者，天中山名，眾龍所窟。落覺者，道君之內名。菩臺者，真人之隱號，玉臺處澤山之陽，三萬日月明其左右。羅漢，月夫人。大劫既災，諸天日月會玉臺之下，大千世界之分，天下改易，大千洞然。
臣笑曰：濟苦經云：乾坤洞然之後，乃使巨靈胡亥造山川玄中造日月。崑山南三十兆里復有崑山，如是次第有千崑山，名小千界。復有千小千，名中千界。復有千中千，名一大千世界。計大千世界中有百億日月。又經云：大劫既交，天地改易，日月星辰，無有存者。若其普集則百億俱來，何為但三千而至？若餘不集者，為是災所不及，為是本界闕少？若必少者，地上凡人，尚蒙日月之照；天上福勝，如何獨無照乎？又日月之下，乃是欲界，下人不名大羅，上界災所不及。今不來者，理其然乎？將知造此經者，惟聞大千之名，迷於日月之數，故其然哉。
十六、太上尊貴者。文始傳稱，老子與尹喜遊天上，入九重白門，天帝見老便拜。老命喜與天帝相禮。老子曰：太上尊貴，剋日引見。太上在玉京山七寶宮，出諸天上，寂寂冥冥清遠矣。
臣笑曰：神仙傳云：吳郡沈義白日登仙，四百年後還家。說云：初上天時，欲見天帝，尊貴不可見。遂先見太上，在正殿坐，男女侍數百人。如此狀明，則知太上劣於天帝矣。言大上尊貴，治在眾天之上者，妄也。今據九天生神章，太上住在玄都宮也。其玉清宮在玄都之上，何重宮復在玉清之上？便高玄都兩重矣。而老子云，太上治在眾天之上者，何謬如斯？
十七、五穀為刳命之鑿者。化胡經云：三皇修道人皆不死。上古時，天生甘露，地生醴泉，食飲長生。中古來，天生五氣，地出五味，食之延年。下古世薄，天生風雨，地養百獸，人捕食之，吾傷此際，故嘗百穀以食兆民。於是三皇各奉粟五斗為信，求世世子孫不絕，五穀生神州。
臣笑曰：五符經云：三仙王告皇帝曰：人所以壽考者，不食五穀故也。大有經曰：五穀刳命之鑿，臭五穀命促縮，此糧入腹，無希久壽。汝欲不死，腸中無屎。五府經云：黃精者三陽之氣，上太清宮，食之甘美，又長生也。未解老子何不嘗此？而嘗五穀，腐人之腸乎？又三皇者，皆神人也。何以不令子孫王於長生之國，而以五斗穀請子孫王於神州？求刳命腐腸之短壽乎？又可笑耳。
十八、老子作佛者。玄妙內篇云：老子入關，往維衛國，入清妙夫人口中。後剖左腋生，行七步曰：天上天下，惟我為尊。於是乃有佛法。臣笑曰：化胡經云：老化罽賓，一切奉佛。老曰：卻後百年，兜率天上更有真佛，託生舍衛白淨王宮。吾於爾時，亦遣尹喜下生從佛，號曰阿難，造十二部經。老子去後百年，舍衛國王果生太子。六年苦行成道，號佛，字釋迦文，四十九年，欲入涅槃。老子復見於世，號迦葉，在雙樹間，為諸大眾請啟。如來三十六問訖，佛便涅槃。迦葉菩薩焚燒佛屍，取舍利分國造塔。阿育王又起八萬四千塔。即以事推，老子本不作佛。若作佛者，豈可老還自燒老尸，而起塔耶？且可一笑。且老子諸經，多云作佛，或作國師。豈可天下國師，與佛必待伯陽乎？度人化俗，要須李耳耶？若云佛不能作，要須道者，從始氣以來，獨一老子，不許餘人悟大道而為國師耶？是則老為自伐惟我能也。然佛經人人行行皆得佛果，道經不述，惟一老君。如何佛教如此之弘，道經如斯之隘乎？且妄言虛述，首尾無據。蜀記：張陵蛇噉，而注白日昇天。漢書：劉安伏鉞，乃言長生不死。道家誣老子作佛，詎可怪哉？
又造天地經云：西化胡王，老子變形而去。左目為日，右目為月。案玄妙經云：老子乘日精入清妙口中。是則老子乘一目之精而入口也。計大道洞神，何所不在？乃要馮一精而入胎乎？若必藉精，精依於首，若乘頭入，兩眼俱來。今乃乘一眼而入，使成偏見之大道乎？亦可笑也。
十九、敕瞿曇遣使者。老子化胡歌曰：我在舍衛時，約敕瞿曇身，汝共摩訶薩，齎經來東秦。歷落神州界，迫至東海閒，廣宣世尊法，教授聾俗人。與子威神法，化道滿千年，年滿時當還，慎莫戀東秦。無令天帝怒，太上踏地瞋。
臣笑曰：案瞿曇者，即釋迦也。化胡經云：周莊本初三年太歲丙辰，白淨王子既得正覺，號佛釋迦。老子見其去世，恐人懈怠，復下多羅聚落，號曰迦葉，親近於佛。焚尸取骨，起塔分布。若如上文，釋迦未生，不得預遣瞿曇往東土也。如其已生成佛者，中間無容得受迦葉之約敕，充千年之使乎？豈有菩薩親侍於佛，而敕佛為使乎？又周莊一政，止有一十五年。元年乙酉，全無丙辰。本初之號，何謬如斯？足令掩耳，亦使太上踏地而瞋乎？
二十、以酒脯事邪求道者。度人妙經稱：三界魔王，各有歌辭，誦之百遍，名度南宮。千遍魔王保迎，萬遍飛昇大空，過三界、登仙公。又玄中精經：道士受誡符錄，置五嶽位，設酒脯再拜。
臣笑曰：觀身大誡云：道學不得祠祀鬼神，及向禮拜。既是欲界魔王，未度諸有，焉能誦通百遍度南宮耶？
又案三張之法，春秋二分，祭社祠灶；冬夏兩至，同俗祠祀。兵符社契，軍將交兵，都無戒勸之文。此之神社，為神為道？若是神者，道士不拜；如其道也，不設酒脯。豈有口誦魔言，身行禮祭，求出三界？良可悲夫！
二十一、佛邪亂政者，化胡經：佛興胡域，西方金氣剛而無禮。神州之士，效其儀法起立浮圖，處處專尚，背本趣末。辭言迂蕩，不合妙法。飾彫經像，以誑王臣。致天下水旱兵革相伐，不過十年，災變普出，五星失度，山河崩竭。王化不平，皆由佛亂，帝主不事宗廟，庶人不享其先，所以神祇道氣，不可復理。
臣笑曰：智慧罪根品云：元始天尊曰，我於上皇元年半劫，度人延命萬八千年。我去後人心頹壞，淫祀邪神，殺生禱祈，更相殘害，自取夭傷，壽無定年。以此推之，淫祀邪神，萬神歡喜，氣與道合，應獲福利。云何命促，壽無定年？又漢明以前，佛法未行，道氣隆盛，何乃兵戈屢作，水旱相尋？雨血山崩，飢荒荐集？更有桀、紂、炮烙生靈。自明帝後，佛法行來五百餘年，寧有妖災虐政，甚於前者？以今驗古，誰有誑欺，事彰竹帛，不可掩也。鸞乃庸疏，頗尋兩教，道法謙退，行偽以顯佛真。佛法澄正，存理而開物性，若不如此通道，則可笑殺人。
二十二、樹木聞誡枯死者。老子百八十戒重律云：吾戒大重，向樹說之則枯，向畜說之則死。又靈寶經云：玄素之道，古人修之延年益壽，今人修之消年損命。
又道士受三五將軍禁厭之法，有怨憎者癲狂殞命。又度國王品：東方開明，招真神身，著黑幘。有玄文身，廣百步，頭柱天，主食邪魔，口容山。朝食五百，暮噉三千，五十五合衣吞。臣笑曰：三元大誡云：天尊說十誡十善等法，無量人得道。誡云：不得懷惡心，聞誡生謗，生謗得罪。今樹木無情，不慮獲罪起謗，何須戒之令枯？若必枯死，此則有知；若有知者，聞法應悟。然無此理，何用斯言？公知今人修則損命，災毒已行，大道寬容，撿而不撿，致令殃延後代，而不收錄之耶？
又案三張之術，畏鬼科曰：左佩太極章，右佩昆吾鐵。指日則停空，擬鬼千里血。又造黃神赤章殺鬼，朱章殺人，或為塗炭齋者，黃土泥面，驢泥中，懸頭著柱，打拍使熟。自晉義熙中，道士王公期除打拍法，而陸修靜猶以黃土泥額，反縛懸頭。如此淫祀，眾淫同笑。又案漢婕妤，帝疑其詛，對曰：若鬼神有知，不受無理之詛。如其無知，詛之何益？故不為此。以事推測，常人之智，尚識達之，況鬼有靈，聰明正直而受愚厭者，未之有也。今觀其文，詞義無取，有同俗巫解奏之曲。何期大道若此容而不非乎？將不耽嗜糟汁，湎淫終歲？以理推誠，豈得爾耶！
二十三、起禮北方為始者。依十誡十四持身經云：北方禮一拜，北方為始。東向而周十方，想見太上真形。
臣笑曰：文始傳云：老子與尹喜遊天上，喜欲見太上。老曰：太上在大羅天玉京，山極幽遠，可遙禮闕，遂不見而還。以此推之，玄都玉京，太上所住，今在上方。何不以上為首？而浪禮北方耶？然道生東陽也，何不東方為始？佛生西陰也，北亦陰也，前已鄙之，今復尊重而前禮乎？又罪根品云：大上道君同陽館中稽首禮元始天尊，問十善等法。此誡乃天尊所說，何以不禮天尊，而想見太上乎？捨本逐末，誰之咎也？
二十四、害親求道者。老子消冰經云：老子語尹喜曰：若求學道，先去五情。一父母、二妻子、三情色、四財寶、五官爵，若除者與吾西行。喜精銳，因斷七人首持來。老笑曰：吾試子心，不可為事。所殺非親，乃禽獸耳。伏視七頭為七寶，七尸為七禽。喜疑反家，七親皆存。又造立天地記云：老子化胡，胡王不伏，老子打殺胡王、七子、國人一分。
臣笑曰：三元誡云：道學不得，懷挾惡心，不孝父母，不愛妻子。計喜所殺父母，如知是幻，何得懷疑反視？如其實心，依誡懷惡，已犯重罪。何況斬二親之首乎？又胡王不伏，殺其七子，亦以甚矣。又殺國人一分，何斯不仁之深乎？若作法於後代，則令求道者皆殺二親、妻子矣。又不可以一王不伏，而濫誅半國之人乎？進退二三，可笑怪也。
二十五、延生符者。三元品云：紫微宮青延生符書，八方則八氣應之便成人，。毀符以燒者，人隨煙化為氣。其文四萬劫一出。
臣笑曰：文始傳云：萬億萬億歲一大水，崑崙飛浮，有仙飛迎天王善人，安之山上。乃至前前萬萬歲，天地混沌，如雞子黃，名曰一劫。案大水之日，天人不死，不應迎之山上。又濟苦經云：乾坤洞然之後，潰然空蕩，計一劫之時，人物不存。其延生符四萬劫乃出，豈可四萬劫中絕無天人？幽幽冥冥，何其遠也？又萬萬止是一億，億億止是一兆，止言一億兆年而云。萬億萬億者，蓋新學造經，不知數之大小耳。
二十六、椿與劫齊者。洞玄東方青帝頌？曰：九五不常居，天地有傾危，大劫終一椿，百六乘運迴。
臣笑曰：大水既漂，崑崙飛浮，後有大火，金鐵融地無草。乃至萬萬億歲，天地如雞子黃，總名一劫。然椿是世木，以世火燒之則灰，值劫火便絕。而言大劫齊椿者，一何謬歟？亦可笑矣。
二十七、隨劫生死者。如度命妙經云：大劫交周，天崩地淪，欲界滅無，太平道經佛法華大小品，周遊上下十八天中，在色界內至大劫交，其文乃沒。其玉清上道、三洞神經、真文玉字，出於元始，在二十八天無色界上大羅玉京山玄臺，災所不及。故自然之文，與運同生同滅。能奉之，七祖生天，轉輪聖王代代不絕。
臣笑曰：度人本行經云：道言自元始開光以來，赤明元年，經九千餘億劫，度一恆沙眾生。爾後至上皇元年，度人無量，我隨劫生死，世世不絕。恆與靈寶同出，經久劫終九氣，改運託胎，洪氏積三千餘年。至赤明開通，歲在甲子，誕於扶力。蓋天復與靈寶同出度人，无始天尊以我因緣，賜我太上之號，在玄都玉京。以此推之，真文在玉京，災所不及。而云自然之文，與運同生同滅。同生同滅，豈非災也？
又云：我與靈寶同時出沒，又云我隨劫生死，計靈寶運滅，太上隨亡。而云長生不死，此為妄也。又玉京在眾天之上，災所不及，理合可疑。一切形色，無有存者，玉京玉臺，斯為色界。色界非常，玉京豈存？又赤明甲子之號，殊同河漢之實矣！
二十八、服丹成金色者。神仙金液經云：金液還丹，太上所服。而神今燒水銀，還復為丹。服之得仙，白日昇天。求仙不得，此道徒自苦耳。昔韓終服之，面作金色。又佛身黃金色者，蓋道法驗也。令身內外剛堅如金，故號佛金剛身也。
臣笑曰：文始傳云：太上老子，太一元君，此二聖亦可為一身。金液經云：太一者惟有中黃丈夫及太一君，此二仙人，主也。飲金液昇天為大神，調陰陽矣。
尋韓終未服金液，止是常人。既服昇天，即老君是也。而老君為太上萬真之主，何所不能，而乃須金液後調陰陽乎？
又太一大神成者多少？調陰陽者，復須幾人？若言服者，皆得何其多耶？又丹與水銀，遍地皆有，火燒成丹，作之不難。何為道士不服，白日昇天？為天仙之主，而辛苦叩齒，虛過一生，良可哀哉！若不服者，明知為丹所誤，故捕影之談耳。
又云：佛身金色，由丹所成。此乃不須行因，一炷丹得。邪見之重，可為悲夫！
二十九、偷改佛經為道經者。如妙真偈云：假使聲聞眾，其數如恆沙，盡思共度量，不能測道智。
臣笑曰：此乃改法花佛智為道智耳，自餘並同，諸文非一。昔有問道士顧歡，歡答：靈寶妙經天文大字，出於自然，本非法華。乃是羅什妄與僧肇改我道經為法華也。且靈寶偷於法華，可誑東夏；法華之異靈寶，不殊西域。今譯人所出，不爽經文，以此推之，故知偷改為實。且佛經博約，詞義宏深，千卷百部，無重文者。不同老經，自無別計，倚傍佛經，開張卷部。且五千之文，全無及佛。佛之八藏，亦不論道。自餘後作，皆竊佛經，後自明之，不廣其類。是以古來賢達諷誦佛經，至今流傳，代代不絕。道法必勝，何不誦持，舉國統括，誦道誰是？是故知非可為准的。
三十、偷佛經因果者。度王品云：天尊告純陀王曰：得道聖眾至恆沙如來者，莫不從凡積行而得也。十仙者無數。亦有一興而致一仙位，復有積功而登，由功高則一舉；功卑則十昇。有十階級，從歡喜至法雲，相好具足。於是諸王聞說，即得四果。
又度身品：尼乾子於天尊所聞法，獲須陀洹果。
又文始傳：老子在罽賓彈指，諸天王、羅漢、五通、飛天俱至，遣尹喜為師，得道菩薩為老子作頌。
臣笑曰：佛之與道，教跡不同，變通有異。道以自然為宗，佛以因緣為義。自然者，無為而成；因緣者，積行乃證。是以小乘列四果之差，大乘有十等之位，從凡入真，具有經論。未知道家所列四果、十仙，名與佛同。修行因緣，未見其說，然道家所修，吸氣沖天，飲水證道，聞法飛空，餌草尸解。行業既殊，證果理異。但說天有五重，或三千六千，或八十一天，或六十大梵，或三十六天，或五億五萬餘天。或九真天王，九氣天君，四方氣君，三元三天，九宮天曹，玉清大有，玄都紫微，三皇太極，諸如此類，理有所緣。豈有虛張，自取矯異？請說此天，為重為橫？為虛為實？服何丹草而獲此天？脫所未詳，則徒為虛指，更來可笑矣。
三十一、道經未出言出者。案玄都道士所上經目，取宋人陸修靜所撰者。目云：上清經一百八十六卷，一百一十七卷已行。始清已下四十部，六十九卷，未行於世。撿今經目並云見在，乃至洞玄經一十五卷，猶隱天宮，今撿其目並注見在。
臣笑曰：修靜宋明時人，太始七年因敕而上經目。既云隱在天宮，爾來一百餘年，不聞天人下降，不見道士上昇，不知此經從何至此？昔文成以書飯牛，詐言王母之命。而黃庭、元陽以道換佛，張陵創造靈寶，吳赤烏時始出。上清起於葛玄，宋齊之間乃行。鮑靜造三皇，事露而被誅，文成書飯牛，致戮於漢世。今之學者，又踵其術，又可悲乎！漢書張魯祖父陵，桓帝時造符書以惑眾，受道者出米五斗，俗謂米賊。陵傳子衡，衡傳子魯，號曰三師。三人之妻為三夫人，皆云白日昇天。初受道，名鬼卒，後號祭酒。妖鄙之甚，穿鑿濫行。皆此例矣。
三十二、五億重天者。文始傳云：天有五億五萬五千五百五十五重，地亦如之。厚一萬里，四角有金柱金軸，方圓三千六百里。神風持之，以四海為地脈，天地山川河漢，通氣風雲，皆從山出。
臣笑曰：三天正法經云：天光未明，七千餘劫；玄景始分，九氣存焉。九真天王、元始天王稟自然之胤，置九天之號。上中下真，真為一元。元有三天。上元宮即太上大道君所治。計一天相去九萬九千九百九十里。則九天相去七十九萬九千九百二十里。一里有三百步，一步有六尺，則有一十四億三千九百八十五萬六千尺。以五億重天分之，則天天相去二尺，豈有厚萬里之地？上載二尺之天乎？
文始傳云：老子引四天王，大眾皆身長丈六，短者丈二。計人大而天小，何以自容？常臥不起，愕然大怪。
三十三、道士出入儀式。玄中經說：道士執簡者，用金玉，廣一寸，長五寸五分，執之為況。中古王執朝師君，下古金玉隱執雜木，長九寸，名為手簡。執以去慢，誡於道士。若入王宮，聚落人室，在舍外十步，著巾帔，執況而入。勿有側背，出舍外脫巾帔著素服行，勿自顯損道法。若入俗家，整威儀執簡坐，勿使俗怪。道士行百里外，執杖、巾帔、香爐、銅灌、缽釪、出家之具自隨。威儀具足，得十種功德。
臣笑曰：自然經云：道士巾褐，帔法褐，長三丈六尺，三百六十寸，法年三十六旬。年有三百六十日，一身兩角，角各有六條。兩袖袖各六條，合二十四條，法二十四氣。二帶法陰陽，中兩角法兩儀，乃至冠法蓮花巾也。自然經既有科律，何以不依？乃法張魯黃巾之服？違律而無識也。
三十四、道士奉佛者。化胡云：願將優曇花，願燒栴檀香，供養千佛身，稽首禮定光。
又云：佛生何以晚，泥洹何以早！不見釋迦文，心中大懊惱。
又大誡云：道學當念，遊大流景宮禮佛。
臣笑曰：敷齋經：天尊令右玄真人曰：釋迦文以轉輪生死法化世，使天老右玄真人以仙度之，道不死之大法。又老子序云：道主生，佛主死。道忌穢，佛不忌。道屬陽，生忌穢，佛則反之。據此清濁天分，死生大判，何為不念清虛大道？而願生死穢惡佛乎？古昔殷太宰問孔子聖人，孔答三皇、五帝、三王及丘俱不聖也，西方之人有聖者焉。故知孔子以佛為聖，不以道為聖也。化胡云：天下大術，佛術第一。昇玄云：吾師化遊天竺。符子曰：老氏之師名釋迦文。此道齋經又云：稱仙梵天，稱佛隱文。外國讀經多是梵天，道士所好梵即佛也。此即學佛久矣，由稱梵也。又靈寶三十二天，大梵隱語，天各八字，誦之萬遍即飛行。七祖同昇南宮，此又道士學佛之證也。然道士止知學梵，亦不知梵是何佛？愚而信之，亦應有福，不知可笑以不？
三十五、道士合氣法。真人內朝律云：真人曰：凡男女至朔望日，先齋三日，入私房，詣師所，立功德，陰陽並進，日夜六時。此諸猥雜不可聞說。又道律云：行氣以次，不得任意，排醜近好，抄截越次。又玄子曰：不鬲戾，得度世，不嫉姤，世可度，陰陽合，乘龍去。云云。
臣笑曰：臣年二十之時，好道術，就觀學。先教臣黃書合氣，三五七九男女交接之道。四目兩舌正對，行道在於丹田。有行者，度厄延年。教夫易婦，惟色為初，父兄立前，不知羞恥。自稱中氣真術，今道士常行此法，以之求道，有所未詳。
三十六、諸子為道書者。玄都經目云：道經傳記符圖論六千三百六十三卷。二千四十卷有本，須紙四萬五十四張，其一千一百餘卷經傳符圖。其八百八十四卷諸子論。其四千三百二十三卷陸修靜錄。有其數目及本並未得。
臣鸞笑曰：道士所上經目，陸修靜目中見有經書。藥方符圖，止有一千二百二十八卷，本無雜書諸子之名，而道士今列二千餘卷者，乃取漢藝文志目八百八十四卷為道之經論。據如此狀，理有可疑。何者？至如韓子、孟子、淮南之徒，並言道事，又有八老黃白之方，陶、朱變化之術，翻天倒地之符，辟兵殺鬼之法。及藥方咒厭，得為道書者，可須引來。未知連山、歸藏、易林、太玄、黃帝金匱、太公六韜，何以不在道書之例乎？修靜目中本無諸子，今乃剩安，不知何據？且去年七月中道士所上經目，止注諸子三百五十卷為道經，今云八百餘卷。何以前後不同？又人之有惡，惟恐人知；己之有善，慮人不見。故道士自書云：不受道戒者，不得讀道經。即如此狀，恐人知其醜乎？若以諸子為道書者，人中諸子，悉須追取，何得遺之？且道士引例我老子道德，本是諸子，今尊為經，流例相附，有何過歟？若爾則知老子、黃子諸子之流，如何得與儒流七經而相抗乎？班固先六經後二篇，序道為中上賢類。斯實錄矣。
又陶朱者，即范蠡也，既事越王勾踐，君臣囚吳石室，嘗屎飲尿，亦以甚矣。今尊崇其術，不亦昧乎？
又蠡子被戮於齊，何為不行父術，變化而自免乎？
又造天地經，老子託幽王皇后腹，即幽王之子也；身為柱史，即幽王之臣也。化胡云：老子在漢為東方朔。若審爾者，幽王為犬戎所殺，豈可不愛君父，與神符令不死乎？
又漢武窮兵，疲役中國，天下戶口至減太半。稱老子為方朔者，何忍不與辟兵、辟穀之符，厭人、咒鬼之方，以護漢國乎？眼看流弊，若此無心取救，將非欺誑謬乎？
又說統收道經目錄，乃有六千餘卷，覈論見本止有二千四十卷。餘者虛指未出，將非鈆墨未備，致經本未成乎？自餘孟浪紛綸，無足更廣。
武帝猜忌黑衣，受法黃老，欲留道法，擯滅佛宗。僉議攸同，咸遵釋教，帝置情日久，殊非本圖。會道安法師上二教論，無聞道法，意彌不伏。無奈理通眾口，義難獨留。遂二教俱除，憤發於內、未逾經月，下詔曰：至道弘深，混成無際，體苞空有，理極幽玄。但岐路既分，派源逾遠，淳離撲散，形器斯乖。遂使三墨八儒，朱紫交競；九流七略，異說相騰。道隱小成，其來久矣。不有會歸，爭驅靡息。今可立通道觀，聖哲微言，先賢典訓，金科玉篆，秘賾玄文。所以濟養黎元，扶成教義者，並宜弘闡，一以貫之。俾夫翫培塿者，識嵩岱之隆崛；守磧礰者，悟渤澥之泓澄，不亦可乎！所司量置員數，俸力務異恆式，主者施行。
于時，員置百二十人監護，吏力各有差，並選釋李門人有名當世者，著衣冠笏履。名通道觀學士，有前沙門京兆樊普曠者，彭亨譎詭，調笑動人，帝頗重之。召入通道，雖被抑退，常翦髮留鬚。帝問：何事去留？曠曰：臣學陛下，二教雖除，猶存通道。鬚為俗飾，故留，髮非俗教，故遣。帝曰：俗有留髮，上加以冠，何言非教？曠曰：無髮之士，豈是教乎？臣預除之，加冠何損？帝笑之。自爾常淨剃髮，著冠纓領。人有問者，曰我患熱也周武帝以齊承光二年春，東平高氏，召前修大德，並赴殿集。帝升御座，序廢立義。云：朕受天命，寧一區宇，世弘三教，其風逾遠。考定至理，多愆陶化，今並廢之。然其六經儒教，文弘政術，禮義忠孝，於世有宜，故須存立。且自真佛無像，遙敬表心，佛經廣嘆，崇建圖塔，壯麗修造，致福極多。此實無情，何能恩惠？愚人嚮信，傾竭珍財，徒為引費，故須除蕩。故凡是經像，皆毀滅之。父母恩重，沙門不敬，悖逆之甚，國法不容。並退還家，用崇孝治。朕意如此，諸大德謂理何如？
于時，沙門大統等五百餘人，咸以王威震赫，決諌難從，關內已除，義非孤立，眾各默然。下敕催答，並相顧無色，俛首垂淚。
有慧遠法師，聲名光價，乃自惟曰：佛法之寄，四眾是依，豈以杜言，謂能通理？遂出對曰：陛下統臨大域，得一居尊，隨俗致詞，憲章三教。詔云真佛無像，誠如天旨。但耳目生靈，賴經聞佛，藉像表真。今若廢之，無以興敬。
帝曰：虛空真佛，咸自知之，未假經像。
遠曰：漢明已前，經像未至，此土含生，何故不知虛空真佛？帝時無答。
遠曰：若不藉經教，自知有法者，三皇已前未有文字，人應自知五常等法。當時諸人何為但識其母，不識其父，同於禽獸？帝又無答。
遠曰：若以形像無情，事之無福，故須廢者，國家七廟之像，豈是有情而妄相尊事？帝不答此難，乃云：佛經外國之法，此國不須，廢而不用。七廟上代所立，朕亦不以為是，將同廢之。遠曰：若以外國之經非此用者，仲尼所說出自魯國，秦晉之地亦應廢而不行。又以七廟為非，將欲廢者，則是不尊祖考。祖考不尊，則昭穆失序。昭穆失序，則五經無用。前存儒教，其義安在？若爾則三教同廢，將何治國？
帝曰：魯邦之與秦晉封域乃殊，莫非王者一化，故不類佛經七廟之難。帝無以通。
遠曰：若以秦魯同遵一化，經教通行者，震旦之與天竺國界雖殊，莫不同在閻浮四海之內，輪王一化，何不同遵佛經？而今獨廢？帝又無答。
遠曰：詔云退僧還家崇孝養者，孔經亦云，立身行道，以顯父母，即是孝行，何必還家！帝曰：父母恩重，交資色養，棄親向疏，未成至孝。遠曰：若如是言，陛下左右皆有二親，何不放之，乃使長役，五年不見父母？帝曰：朕亦依番上下，得歸侍奉。遠曰：佛亦聽僧冬夏隨緣修道，春秋歸家侍養。故目連乞食餉母，如來擔棺臨葬。此理大通，未可獨廢。帝又無答。
遠抗聲曰：陛下今恃王力自在，破滅三寶，是邪見人。阿鼻地獄不簡貴賤。陛下何得不怖？帝勃然作色大怒，直視於遠曰：但令百姓得樂，朕亦不辭地獄諸苦。遠曰：陛下以邪法化人，現種苦業，當共陛下同趣阿鼻，何處有樂可得？帝理屈，言前所圖意盛，更無所答。但云：僧等且還，有司錄取，論僧姓字。帝已行虐三年，關隴佛法，誅除略盡。既克齊境，還准毀之。
爾時，魏齊東川，佛法崇盛。見成寺廟，出四十千，並賜王公充為第宅。五眾釋門，減三百萬，皆復軍民，還歸編戶。融刮佛像，焚燒經教，三寶福財，簿錄入官。登即賞賜，分散蕩盡。帝以為得志於天下也。未盈一年，癘氣內蒸，身瘡外發，惡相已顯，無悔可銷。遂隱於雲陽宮，纔經七日，尋爾傾崩。
天元嗣曆，於東西二京，立陟岵寺，置菩薩僧，用開佛化。不久帝崩，國運移革，至隋高祖，方始大通，如後所顯。
近見大唐吏部尚書唐臨冥報記云，外祖隋左僕射齊公，親見文帝，問：死者還活人？云：初死，見周武帝，云：為我相聞大隋天子，昔與我共食倉庫玉帛，亦我儲之。我今為滅佛法極受大苦，可為我作功德也。文帝出敕，普及天下，人出一錢，為之追福焉。
周建德六年十一月四日，上臨鄴宮新殿。內史宇文昂、上士李德林，收上書人表。
于時，任道林以表上之。上士覽表曰：君二教也，聖主機辯，特難酬答，可思審之。
對曰：主上鋒辯，名流十方，林亦早聞。正以聞辯故來，得辯無爽。云云。乃引入上階，御座西立。詔曰：卿既上事，助匡治政，朕甚嘉尚。可條別自申，勿廣詞費。林乃上安撫齊餘省減賦役事，帝備納之。
又曰：林原誓弘佛道，向且專論俗政，似欲諂附君人，其實天心護法。自釋氏弘訓，㩲應無方，智力高奇，廣宣正法。救茲五濁，特拔三有，人中天上，六道四生，莫不歸依迴向，受其開悟。自漢至今，踰五百載，王公卿士，遵奉傳通。及至大周，頓令廢絕。陛下治襲前王，化承後帝，何容偏於佛教，獨不師古？如其非善，先賢久滅；如言有益，陛下可行。廢佛之義，臣所未曉。
詔曰：佛生西域，寄傳東夏。原其風教，殊乖中國。漢魏晉世，似有若無，五胡亂治，風化方盛。朕非五胡，心無敬事，既非正教，所以廢之。
奏曰：佛教東傳，時過七代，劉淵篡晉，元非中夏，以非正朔，稱為五胡。其漢魏晉世，佛化巳弘，宋趙符燕，久習崇盛。陛下恥同五胡，盛修佛法，請如漢魏，不絕其宗。
詔曰：佛義雖廣，朕亦嘗覽，言多虛大，語好浮奢，罪則憙推過去，無福則指未來，事者無徵，行之多惑。論其勸善，未殊古禮，研其斷惡，何異俗律？昔嘗為廢，所以蹔學，決知非益，所以除之。
奏曰：理深語大，非近情所測。時遠事深，寧小機欲辯。豈以一世之局見而拒久遠之通議，封迷忽悟，不亦過乎！是以佛理極於法界，教體通於外內。談行自他，俱益辯果，常樂無為，樹德恩隆。天地授道，廣利無邊。見奇則神通自在，布化則萬國同歸，救度則怨親等濟，慈愛則有識無傷。戒除外惡，定止心非，慧照古今，智窮萬物。若家家行此，則民無不治；國國修之，則兵戈無用。今離不行，何處求益？
因重奏曰：臣聞孝者，至天之道；順者，極地之養。所以通神明，光四海。百行之本，孰先此孝？昔世道將傾，魏室崩壞，太祖奮威，補天夷難，創啟王業。陛下因斯鴻緒，遂登皇極，君臨四海，德加天下。追惟莫大，終身無報，何有信己心智，執固自解，倚恃爪牙，任縱王力。殘壞太祖所立寺廟，毀破太祖所事靈像，休廢太祖所奉法教，退落太祖所敬師尊。且父母床几，尚不敢損虧，況父之親事，輒能輕壞？國祚延促，弗由於佛，政治興毀，何關於法？豈信一時之慮，招萬世之譏。愚臣冒死，特為不可。
詔曰：孝道之義，寧非至極，若專守執，惟利一身，是使大智權方，反常合道。湯武伐主，仁智不非，尾生守信，禍至身滅。事若有益，假違要行，儻非合理，雖順必剪。不可護巳一名，令四海懷惑，外乖太祖，內潤黔元。令沙門還俗省侍父母，成天下之孝，各各自活，不惱他人。使率土獲利，捨戎從夏，六合同一。即是揚名萬代，以顯太祖，即孝之終也。何得言非？
奏曰：若言壞佛有益，毀僧益民，昔太祖康曰：玄鑑萬理，智括千途。必佛法損化，即尋除蕩，寧肯積年奉敬，興遍天下？又佛法存日，損處是何？自破巳來，成何利潤？若實無益，寧非不孝！
詔曰：法興有時，道亦難准，制由上行，王者作則。縱有小利，尚須休廢，況佛無益，理不可容。何者？敬事無徵，招感無效。自救無聊，何能益國，自廢巳來，民役稍希，租調年增，兵師日盛。東平齊國，西定妖戎，國安民樂，豈非有益？若事有益，太祖存日，屢嘗討齊，何不見獲。朕壞佛法，若是違害，亦可亡身。既平東夏，明知有益，廢之合理，義無更興。
奏曰：自國立政，惟貴於道，制化養民，寧高於德？止見道消國喪，未有兵強祚久。是以虐紂恃眾，禍傾帝業。周武修德，福集皇基。夫差驕戰，遂至滅身，勾踐以道，危而更安。以此論之，何關壞佛退僧，方平東夏。直是毀佛，當此託定之時，偶然斯會，妄謂壞法有益。若爾，湯伐有夏，文王滅崇，武王誅紂，秦并天下，赤漢滅項。此等諸君，豈由壞佛？
自後交論，譏毀人法，或以抗禮君親，或謂妄稱佛性，或譏辯析色心，或重見作非業，或指身本陰陽，林皆隨難消解，帝雖搆難重疊，三番五番，窮理盡性，林則無疑不遣，有難斯通。
帝曰：卿言業不乖理，凡有入聖之期，性非業外，道有通凡之趣。此則道無不在，凡聖該通。是則教無孔釋虛崇，如是之言，形通道俗，徒加剃翦之飾，是知帝王即是如來，宜停丈六；王公即是菩薩，省事文殊。耆年可為上座，不用賓頭；仁惠真為檀度，豈假棄國？和平第一精僧，寧勞布薩；貞謹即成木叉，何必受戒？儉約實是少欲，無假頭陁；蔬食至好長齋，豈煩斷穀？放任妙同無我，何藉解空？忘功全逼大乘，寧希波若？文武直是二智，不觀空有；權謀徑成巧便，豈待變化？加官真為授記，無謝證果；爵祿交獲天堂，何待上界？罰戮見感地獄，不指泥犁。以民為子，可謂大慈，四海為家，即同法界。治政以理，何異救物？安樂百姓，寧殊拔苦。翦罰殘害，理是降魔。君臨天下，真成得道。汪汪何殊淨土，濟濟豈謝迦維？卿懷異見，妄生偏執，即事而言，何處非道？
奏曰：伏承聖旨，義博言深，融道混俗，移專散執，乃令觸處乘真，有情俱道，物我咸適，千徒齊一。美則美矣，愚臣尚疑。若使至道惟一，則無二可融。若理恆外內，則自可常別。若一而非一，則半是半非，二而無二，則乍道乍俗。是則緇素錯亂，儒釋失序。外內交雜，上下參倫。何直遠沉清化，亦是近惑民俗。是以陰陽同氣，生殺恆殊，天地齊形，高卑常異。不可以其俱形，而使地動天靜。或者見其並氣，而令陰生陽殺。即事永無此理，虛言難可成用。所以形齊氣一，可得言同。生殺高卑，義無不別。故使同而不同，一而不一，道俗之理，有齊無與，無為自別。又若王名雖一，凡聖天殊，形事微同，寬狹全異。是故儒釋與無始俱興，道俗共天地同化。若欲泯之為一，正可以道廢俗。如其俱益於世，則兩理幽顯齊明。今則興一廢一，真成不可。
詔曰：卿言道俗天殊，全乖內外，亦可道應自道，無預於俗；釋應自釋，莫依於儒。道若惟道，道何所利；佛若獨佛，化有何功？故道俗相資，儒釋更顯。卿不因朕言，卿欲何論？是以內外抑揚，廢興彼此。今國法不行，王法所斷。廢興在數，常理無違，義無常興，廢有何咎？
奏曰：仰承聖旨，如披雲睹日。伏聽敕訓，實如聖說。道不自道非俗不顯，佛不自佛惟王能興。是以釋教東傳，時經五百，弘通法化，要依王力，方知道藉人弘，神由物感，佛之盛毀，功歸聖旨。道有興廢，義無恆久，法有隱顯，理難常存。比來已廢，義無即行，休斷既久。興期次及，與廢更迭，理自應機，並從世運。不亦宜乎！
詔曰：帝王之法，善決取捨，明斷去就，審鑑同異，妙察非常。朕於釋教，以潛思於府內，校量於今古。驗之以行事，算之以得失。理非常而不要，文高奇而無用，非無端而棄廢，何愛憎於儒釋？
奏曰：弘法之本，必留心於達人；通化之首，要存志於正道。勿見忤己以惡者，懷之以疏隔；容己以美者，歡心以親近。是則自惑於所見，自亂於所聞，不可數聞有謗正之言，遂便信納，從唱而和，乘生是非；尋討愆短，日懷憎薄。是則以偽移真，眾聲惑志，故令當疏者更進之，當親者更遠之。遂使談論偏駮，取捨專非，斯乃害真之禍患。喪德之妖累。
於是帝不答，乃更開異途以發論端。問曰：朕聞君子舉厝，必合於禮，明哲動止，要應於機。比頻賜卿食，言不飲酒食肉。且酒是和神之藥，肉為充肌之膳。古今同味，卿何獨鄙？若身居喪服，禮制不食，即如今賜，自可得食，可食不食，豈非過耶？
奏曰：貪財憙色，貞夫所鄙；好膳嗜美，廉士所惡。割情從道，前賢所歎；抑欲崇德，往哲同嗟。況肉由殺命，酒能亂神，不食是理，寧可為非？
詔曰：肉由害命，斷之且然，酒不損生，何為頓制？若使無損計罪，無過言非，飲漿食飯，亦應得罪。而實不爾，酒何偏斷？
奏曰：結戒隨事，得罪據心，肉體因害，食之即罪，酒性非損，過由弊神。餘處生過，過生由酒，斷酒即除。所以遮制不同，非謂酒體是罪。
詔曰：罪有遮性，酒體生罪。今有耐酒之人，能飲不醉，又不弊神，亦不生罪。此人飲酒，應不得罪。斯則能飲無過，不能招咎，何關斷酒以成戒善？可謂能飲耐酒，常名持戒；少飲即醉，是大罪人。
奏曰：制過防非，本為生善，戒是止善，身口無違。緣中止息，遮性兩斷，乃名戒善。今耐酒之人，既不亂神，未破餘戒，實理非罪。正以飲生罪，酒外違遮，教緣中生犯，仍名有罪。以乖不飲，猶非持戒。
詔曰：大士懷道，要由妙解。至人高達，貴其不執，融心與法性齊寬，肆意共虛空同量。萬物無不是善，美惡何有非道？是則居酒臥肉之中，寧能有罪？帶婦懷兒而遊，豈言生過？故使太子取婦得道，周陀以捨妻沉淪，淨名以處俗高達，身子以出家愚執。是故善者未可成善，惡者何足言惡？禁酒斷肉之奇，殊乖大道。
奏曰：龍虎以鱗牙為能，猿鳥以超翔為才，君子以解行為道，賢哲以真實成德。故使內外稱奇，緇素高尚。若惟解而無行，同沙井之非潤，專虛而不實，似空雲而無雨。是以匠萬物者，以繩墨為正，御天下者，以法理為本。故能善防邪萌，防察奸宄，故使一行之失，痛於割肌；一言之善，重於千金。若使心根妙解，則居惡為善；神智虛明，則處罪成福。亦可移臣賤質居天重任，迴聖極尊處臣卑下。是則君臣雜亂，上下倒錯，即事不可，古今未有。何異詞談忠孝，身恆叛逆，語論慈捨，形常殺盜？口閑百技，觸事無能，言通萬里，足不出戶。斯皆情切事奢，虛高無用。是以才有大而無用，理有小而必通。執此為道，誠難取信。
詔曰：執情者未可論道，小智者難與談真。是以井坎之魚，寧知東海深廣，燕雀篱翔，詎羡鵬鳳之遊。斯皆固小以違大趣，守文以害通途。若以我我於物，無物而非我；以物物於我，無我而非物。我既不異於物，物復焉異於我，我物兩忘，自他齊一。虛心者是物無不同，遺功者無事而不可。
奏曰：仰承聖旨，名義深博，宗源浩汗，究察莫由。事等窺天，誰測其廣？又同測海，寧識其深？若以小小於大，無大而不小；以大大於小，無小而非大。大無不小，則秋毫非小小；小無不大，則太山非大大。故使大大非大小，小小非小大。是則小大異於同，大小同於異，無大小之異同，何小大之同異？方知非異可異同，寧有同可同異，無同可同，異非異同，無異可異，同無同異。是故無同而同非同，無異而異非異。何同異而可異同，非異同而可同異？帝遂不答。
於是君臣寂然，不言良久。詔乃問：卿何寂寞？乃欲散有歸無，勿以談不適懷，遂息清辯。
奏曰：古人當言而懼，發言而憂。是以古有不言之君，世傅忘功之士。所以息言表知，非為不適。
詔曰：至人無為，未曾不為；知者不言，未曾不言。亦有鸚鵡言而無用，鳳凰不言成軌。木有無任得存，鴈有不鳴致死。卿今取捨，若為自適。又曰：士有一言而知人，有目擊而道存，亦有睹色審情，復有聽言辯德。朕與卿言，為日既久，其間旨趣，寧不略委？卿可為朕記錄在所申陳，令諸世人知朕意焉。是則助朕，何愧忠誠。
林以佛法淪陷，冒死申請。帝情較執，不遂所論。辯論雖明，終非本意。承長安廢教，後別立通道觀，其所學者，惟是老莊，好設虛談，通申三教。冀因義勢，登明釋部。
乃表鄴城義學沙門十人，並聰敏高明者，請預通道觀。上覽表即曰：卿入通道觀，大好學，無不有至論，補巳大為利益。仍設食，訖。曰：卿可裝束入關。眾人前卻，至五月一日至長安延壽殿奉見。
二十四日帝往雲陽宮，至六月一日，帝崩。天元登祚在同州，至九月十三日，長宗伯歧公奏訖，帝允許之曰：佛理弘大，道極幽微。興施有則，法須研究。如此累奏，恐有稽違。
奏曰：臣本申事，止為興法，數啟慇懃，惟願早行。今聖上允可，議曹奏決。上下含和，定無異趣，一日頒行，天下稱慶。臣何敢言。
至大成元年正月十五日，詔曰：弘建玄風，三寶尊重，特宜修敬，法化弘廣，理可歸崇。其舊沙門中，德行清高者七人，在正武殿西安置行道。
二月二十六日，改元大象。又敕：佛法弘大，千古共崇，豈有沉隱捨而不行，自今以後，王公巳下，并及黎庶，並宜修事，知朕意焉。即於其日，殿嚴尊像，具修虔敬。
于時，佛道二眾，各銓一大德，令昇法座，歎揚妙典。遂使人懷無畏，互吐微言。佛理汪汪，沖深莫測，道宗漂泊，清淺可知。挫銳席中，王公嗟賞。
至四月二十八日，下詔曰：佛義幽深，神奇弘大，必廣開化儀，通其修行。崇奉之徒，依經自撿，遵道之人，勿須翦髮，毀形以乖大道，宜可存鬚髮，嚴服以進高趣。令選舊沙門中懿德貞潔，學業沖博，名實灼然，聲望可嘉者，一百二十人，在陟岵寺，為國行道。擬欲供給資須，四事無乏。其民間禪誦，一無有礙，惟京師及洛陽，各立一寺，自餘州郡，猶未通許。
周大象元年五月二十八日，任道林法師在同州衛道虎宅，修述其事呈上，內史沛公宇文澤親覽，小內史臨涇公宇文弘披讀。掌禮上士拓跋行恭，委尋都上士叱寇臣審覆。
前僧王明廣，大象元年二月二十七日，王明廣答衛元嵩上破佛法事。鄴城故趙武帝、白馬寺佛圖澄孫弟子王明廣，誠惶誠恐，死罪上書。
廣言：為益州野安寺偽道人衛元嵩，既峰辯天逸，抑是飾非，請廢佛圖，滅壞僧法。此乃偏辭惑上，先主難明，大國信之，諌言不納。普天私論，兆庶怪望。誠哉不便，莫過斯甚！廣學非幼敏，才謝生知。嘗覽一志之言，頗讀多方之論，訪求百氏，復審六經。驗考嵩言，全不扶會。
嗚呼！佛法由來久矣，所悲今日枉見陵遲，夫諂諛茍免其身者，國之賊也；直言不避重誅者，國之福也。敬憑斯義，敢死投誠，件對元嵩六條如左：伏惟天元皇帝，開四明達四聰，暫降天威，微迴聖慮，一垂聽覽。恩罰之科，伏待刑憲。謹上。
臣廣謹對。詩云：無德不報，無言不詶。雖則庸虛，聞諸先達，至道絕於心慮，大德出於名聲。君子不出浮言，諸佛必為篤論。去迷破執，開道群冥，天人師敬，由來久矣。善言教物，凡聖歸仁，甘露蘭芝，誰其見德？縱使堯稱至道，不見金夢平陽；舜號無為，尚隔瑞光蒲阪。悲夫！虛生易死，正法難聞，淳勝之風頗違，諂曲之言難用。若使齊梁坐興佛法，國祚不隆；唐虞豈為業於僧坊，皇宗絕嗣，人飢菜色？
詎聞梁史，浮天水害，著自堯年，全道何必唐虞之邦，民壞豈止齊梁之域？至如義行豐國，寶殿為起非勞；禮廢窮年，土階處之為逸。故傅毅云：世人稱美神農親耕，堯舜茅茨，蓋衰之言，非先王之道也。齊梁塔寺，自開福德之因，豈責交報之祐？故曾子曰：人之好善，福雖未至，去禍遠矣。人之為惡，禍雖未至，去福遠矣。抱朴子曰：賢不必壽，愚不必殘。善無近福，惡無交禍。焉責斯近驗而遠棄大徵者乎？今古推移，質文代變，治國濟俗，義貴適時。悲夫！恐唐虞之勝風，言是不獨是；齊梁之末法，言非不獨非。
臣廣又對，詩云：有覺德行，四國順之。造化自然，豈關人事，六天勸請，萬國歸依。七處八會之堂何量，豈止千僧之寺，不有大賢，誰其致敬？不有大聖，誰其戾止？涅槃經云：不奪他人財，常施惠一切，造招提僧房，則生不動國。詩經既顯，庶事有由，不合佛心，是何誣誷？寺稱平延，嵩乃妄論，佛立伽藍，何名曲見？斯乃挍量過分，與奪乖儀，執行何異布鼓而笑雷門，對天庭而誇蟻穴，勸以夫妻為聖眾，茍恣婚婬；言國主是如來，冀崇諂說。清諌之士，如此異乎！何別魏陵之覓交寵，勸楚王奪子之妻；宰嚭求於近利，為吳主解蒼蒼之夢。心知不順，口說美辭。彼信邪言，由斯滅國。元嵩必為過罪，僧官驅擯，忿羞恥辱，謗旨因生。覆巢破寺，恐理不申，扇動帝心，名尊為佛。曲取一人之意，埋沒三寶之田。凡百聞知，孰不歎惜？有佛法來，永久無際，天居地止，所在尊崇，前帝後王，誰不重異？獨何此國而賤者哉！昔卞和困楚，孔子厄陳，方今擬古，恐招嗤論。
臣廣又對。佛為慈父，調御天人，初中後善，利安一切。自潛神雙樹地動十方，髮授四天軀分八國。涅槃經云，造像若佛塔，猶如大拇指，常生歡喜心，則生不動國。明知資父事師，自關古典，束脩發起孔教，誠論叵有。衛嵩撗加非難，入堂不禮，豈勝不言。昔唐堯則天之治，天有逸水之災；周置宗廟之禮，廟無降雨之力。如謂塔無交福，以過則歸，亦可天廟虛求，例應停棄。若以理推冥運。寤天廟之恩，亦可數窮命也，豈堂塔而能救？設使費公縮地，魯子迴天，不柰必死之人，豈續已休之命？命而不定，福也能排，義異向論，必須慈祐。至如遍吉像前病癩，歸之得愈，祇洹精舍，平服殘患之人，濟苦禳災，事多非一。更詶餘難，不復廣論。若夫道不獨遍，德無不在，千途一致，何止內心？至若輸伽之建寶塔，百鬼助以日功；雀離之起浮啚，四天扶其夜力。大矣哉！感天地動鬼神。外修無福，是何言也？
此若課貧抑作，民或嗟勞，義出包容，能施忘倦。若必元由塔寺敗國窮民，今既廢僧，貧應卒富，儉困城市，更甚昔年，可由佛之者也。鬼非如敬，謂之為諂，拜求社樹，何惑良多！若言社樹為鬼所依，資奉而非咎，亦可殿塔為佛住持，修營必應如法。若言佛在虛空，不處泥木，亦應鬼神冥寂，豈在樹中？夫順理濟物，聖教元開，非義饒益，經言不許。頗有天宮佛塔，撤作橋屏之牆；繡像幡經，用充膿血之服。天下日日飢窮，百姓年年憔悴，鬼神小聖，尚或叵欺，諸佛大靈，何容可負？
詩云：浩浩旻天，不駿其德，降喪飢饉。此之謂也。更別往代功臣，今時健將，干戈討定，清息遐方。生乃偏受榮勛，朱門紫室；死則多使民夫，樹廟興墳。祭死殺生。崇虛損實，有勞無益，初未涉言。況釋迦如來，道被三千，化隆百億，前瞻無㝵，後望誰勝？能降外道之師，善伏天魔之黨，不用寸兵，靡勞尺刃，五光遍照，無苦不消。四辯橫流，恕蒙安樂，為將為帥，名高位大，寺存廟立義有何妨？土龍不能致雨，尚遵之以求福；泥佛縱使不語，敬者豈得無徵？昔馬卿慕藺孔父夢周，故人重古，敬遵舊德，況三世諸佛，風化理同，就使彌勒初興，不應頓棄釋迦遺法。
臣廣又對。令無行富僧，從課有理，有德貧僧，奪寺無辜。至如管蔡不臣，未可姬宗悉戮；卜商鄙吝，詎可孔徒頓貶？牧馬童兒，先去亂群之馬；放牛豎子由寵護群之牛。莊子曰：道無不在，契之者通。適得怪焉，未合至道，唯此而巳。至如釋迦、周孔、堯舜、老莊，教跡雖殊，宗歸一也，豈得結繩之世，孤稱正治；剃髮之僧，獨名權道。局執之情甚矣，齊物之解安寄。老子曰：上士聞道，勤而行之；中士聞道，若存若亡；下士聞道，大笑毀之。元嵩既是佛法下士，偷形法服，不識荊珍，謬量和寶，醜辭出自偽口，不遜貴於筆端。若使關西之地少有人物，不然之書，誰肯信也？廣嘗見逃山越海之客，東夷北狄之民。昔者慕善而來，今以破法流散。可謂好利不愛士民，則有離亡之咎矣。然外國財貨未聞不用，外國師訓，獨見不祇。天下怪望，事在於此。廣既誠在念，忠信為心，理自可言，早望申奏，但先皇別解，可用嵩言，巳往難追，遂事不諌。三年久矣，三思乃言，有一可從，乞尋改革。
臣廣又對。竊以山苞蘭艾，海薀龍蛇，美惡雜流，賢愚亂處。若龍蛇俱寵，則無別是非；若蘭艾並挫，誰明得失。若必存留有德，簡去不肖，一則有潤家風，二則不惑群品，三則天無違善之譏，四則民德歸厚矣。我大周應千載之期，當萬基之位。述禮明樂，合地平天，武列文昭，翼真明俗。賢僧國器，不弊姚民之兵；聖眾歸往，豈獨龜茲之陣。或有慈悲外接，聰辯內明，開發大乘，舟航黎庶。或有禪林戢翼定水游鱗。固守浮囊，堅持忍鎧。或有改形逭服，茍異常人，婬縱無端，還同愚俗。元嵩乞簡，差當有理。夫天地至功，有時動靜，日月延縮，猶或短長。今莊老之學，人間罕遇，若使合國共行，必應違式者罪。何以得知？現見時人受行儒教，剋己服禮，觸事多違。禮云：餚乾不食，未見與肉而求菜者乎；爵盈不飲，未見卮滿而不勸者。禮極飲不過三爵，未見酣酒而不醉者。天子不合圍，諸侯不掩群，庶民不麛卵。廣既少染玄門，不閑掩圍之事，舉目盡見麛卵之民。復云何彼不合禮，不罷儒服者乎？夫化由道洽，政以禮成，榮辱所示君子，刑罰所御小人。類野耘田之法，禾莠須分，條桑朷樹，豈當盡杌。
臣廣又對。忠臣孝子，義有多途，何必躬耕，租丁為上。禮云：小孝用力，中孝用勞，大孝不匱。沙門之為孝也，上順諸佛，中報四恩，下為含識，三者不匱，大孝一也。是故詩云：愷悌君子，求福不回。若必六經不用，反信浮言，正道廢虧，竊為不願。若迺事親以力，僅稱小孝。租丁奉上忝是庸民，施僧敬像俱然合理。以嵩向背，矛盾自妨，上言慢人，敬石名作痴僧，敬像還成愚俗。婬妻愛子，畜生亦解，詠懷剋念，何其陋哉！
孝經云，身體髮膚受之父母，不敢毀傷。孝之始也。立身行道，揚名於後世，以顯父母，孝之終也。若言沙門出家，即涉背親之譏，亦可曾參事於孔丘，便為不孝之子。夫以道相發，聞之聖典，束脩合禮，僧有何愆？老子曰：四象不行，大象無以暢；五音不聲，大聲無以至。若欲永滅二乘，亦可大乘無以暢。至嵩若志明，出家不悔，志若不明，悔何必是。昔丁公入漢，先獲至點之殘；馬母叛姜，自招覆水之逝。是驗敗國之師，不任忠臣之用。逭夫之婦，終失貞淑之名。嵩本歸命釋迦，可言善始；厭道還俗，非是令終。與彼嬖女亂臣計將何別？天無長惡，何久全身，背真向俗，取返何殊。
請簡僧立寺者，廣聞金玉異珍，在人共寶，玄儒別義，遐邇同遵，豈必孔生自國，便欲師從，佛處遠邦，有心捐棄。不勝事切，輒陳愚亮，是非之理，不敢自專。
昔孔丘辭逝廟千載之規摹，釋迦言往寺萬代之靈塔，欲使見形剋念，面像歸心。敬師忠主，其義一也。至如丁蘭束帶，孝事木母之形，無盡解瓔，奉承多寶佛塔，眇尋曠古，邈想清塵。既種成林，於理不越。又案禮經，天子七廟，諸侯五廟，大夫卿士，各有階級，故天曰神，祭天於圓丘。地曰祇，祭地於方澤。人曰鬼，祭之於宗廟。
龍鬼降雨之勞，牛畜挽犁之效，由或立形村邑，樹像城門，豈況天上天下三界大師，此方他方四生慈父。威德為百億所遵，風化為萬靈之範，故善人迴向。若群流之歸溟壑；大光攝受，如兩曜之伴眾星。自月支遺影，那竭灰身，舍利遍流，祇洹遂造。乃賢乃聖，憑茲景福；或尊或貴，冀此獲安。忽使七層九架，頹龕墜搆，四戶八窗，可無於失道，不令而治。形教隨時損益，至理不言而得。經像自可令行，通人達士隨方顯用。翼真明俗，聖感應時。若待太公為卿相，千載無太公；要得羅什為師訓，萬代無羅什。法不自顯，弘必由人，豈使大周法輪永滅，聖上六條御物，九德自明，曲理莫施，直言必用。
昔秦始皇發孔丘墓，禍鍾三日；魏太武滅僧伽藍，災起七年。崔皓之說可知，衛嵩之言難用。仁者不損他自利，智者不樂禍邀名。元嵩天喪無祐，只然一罷人身，當生何處？廣識謝指南，言慚信正。此如不對，恐傷眾善。夫恕人之短者，厚之行也，念存物德者，仁之智也。今僧美惡假令相半，豈宜驅擯一切不留。普天失望，率土嗟傷。
愚謂此途，未光周德。何為敬儒士以顯尊重，賤釋子以快其意，賤金貴石，有何異乎？計王道蕩蕩，豈理應然，土以負水而平，木以受繩故直。明君納諌不諱，達士好聞其非。智不輕怒，下愚之見得申；仁不輕絕，三寶之田頓立。天無不覆，地載寬勝，山包海納，何所不容？十室之內必有忠信，一國之裏可無賢僧。
伏惟天元皇帝，舉德納賢，招英簡俊，去煩就省，州存一寺。山林石窟，隨處聽居。有舍利者還令起塔，其寺題名周中興。寂之侶息，言以求通。內外兼益，公私無損，即是道俗幸甚，玄儒快志。
隆周之帝，業重百王，大象之君，光於四海。天高聽遠，輕舉庸言，氣悸魂浮，以生冒死，乞降雷電之威，布其風雨之德。謹上。二月二十七日，納言。韓長鸞受書。
內史上大夫歸昌公宇文澤，內史大夫拓跋行恭等問廣曰：佛圖澄者乃三百年人，觀卿不過三十。遠稱上聖弟子，不乃謬乎？
廣答曰：其或繼周者，雖百世亦可知。先師雖復三百許年，論時不過十世，何足可惑！
澤曰：元嵩所上，曲見伽藍，害民損國。卿今勸立，有何意見？
廣答曰：桀紂失國，殷士歸周，亡國破家，不由佛法。內外典籍，道俗明文，自古及今不可停棄，是故請立。
澤又問：齊君高偉，豈不立佛法，國破家亡，摧殘若此？
廣答曰：齊君失國，有兩義，不由佛法。一則曆數有窮。開闢已來，天下未見不亡之國。二則竉罰失中。君子惡居下流，是以歸周。不由佛法。
澤又問：經者，胡書幻妄，何得引為口實？
廣又答曰：公謂佛經為妄，廣亦謂孔教不真。
澤又問：卿據何為驗，言孔教不真？
廣答曰：莊周有孔子之行，古往事同，已陳芻狗。由使百代歌其遺風，千載詠而不絕。遍尋諸子，未見一人名佛。幻妄矣。
澤又問丁蘭木母，卿引不類。何者？昔人躓頓木母，木母為之血出。高祖破寺已來，泥佛石像何箇出血？
廣答曰：昔夏立九鼎，以鎮九州。一州不靜，則一鼎沸，九州不靜，則九鼎都沸。比來見二國交兵，四方擾動，不見一鼎有沸。今日殿前，尚依古立鼎，獨偏責泥木石像不出血？即便停棄。
三月一日，敕賜飲食，預坐北宮。食訖駕發還京。皇帝出北宮南門，與上書人等面辭受拜，拜訖，內史拓跋行恭宣敕旨：日月雖明，猶假眾星輔曜；明王至聖，亦尚臣下匡救。朕以闇德，卿等各獻忠謀，深可嘉尚。文書既廣，卒未尋究。即當披覧，別有撿挍。卿等並宜好住。
至四月八日，內史上大夫宇文澤宣敕旨：佛教興來，多歷年代，論其至理，實自難明。但以世漸澆浮，不依佛教，致使清淨之法變成濁穢。高祖武皇帝所以廢而不立，正為如此。朕今情存至道，思弘善法，方欲簡擇練行，恭修此理。今形服不改，德行仍存，廣設道場，欲行善法。王公已下，並宜知委。
臣奕言：臣聞羲農軒頊，治合李老之風虞夏湯姬，政符周孔之教。雖可聖有先後，道德不別；君有沿革，治術尚同。竊聞八十老父，擊壤而歌，十五少童，鼓腹為樂。耕皆讓畔，路不拾遺，孝子承家，忠臣滿國。然國君有難，則徇命以報讎，父母有痾，則終身以側侍。豈非曾參閔子之友，庠序成林；墨翟耿恭之儔，相來羽翼？乃有守道含德，無欲無求。寵辱若驚，職參朝位。荊山鼎上攀附昇龍，緱氏壇邊相從駕鶴。瑤池王母之使，具禮來朝；碧海無夷之神，周行謁帝。
所以然者，當此之時，共遵李孔之教，而無胡佛故也。自漢明夜寢，金人入夢，傅毅對詔，辨曰胡神。後漢中原，未之有信。魏晉夷虜，信者一分。笮融託佛齋而起逆，逃竄江東；呂光假征胡而叛君，跱立西土。
降斯已後，妖胡滋盛，太半雜華。搢紳門裡，翻受禿丁邪戒；儒士學中，倒說妖胡浪語。曲類蛙歌，聽之喪本；臭同鮑肆，過者失香。
兼復廣置伽藍，壯麗非一。勞役工匠，獨坐泥胡。撞華夏之洪鍾，集蕃僧之偽眾。動淳民之耳目，索營私之貨賄。女工羅綺，剪作淫祀之旛；巧匠金銀，散雕舍利之塚。粳梁麵米，撗設僧尼之會；香油蠟燭，枉照胡神之堂。剝削民財，割截國貯，朝廷貴臣，曾不一悟，良可痛哉。
伏惟陛下，定天門之開闔，更新寶位；通萬物之屯否，再育黔黎。布李老無為之風，而民自化；執孔丘愛敬之禮，而天下孝慈。且佛之經教，妄說罪福。軍民逃役，剃髮隱中，不事二親，專行十惡。歲月不除，姦偽逾甚。
臣閱覽書契，爰自庖犧至於漢高，二十九代四百餘君，但聞郊祀上帝。官治民察，未見寺堂銅像建社寧邦。請胡佛邪教，退還天竺。凡是沙門放歸桑梓，令逃課之黨，普樂輸租；避役之曹，恆忻效力。勿度禿小，長揖國家。自足忠臣，宿衛宗廟。則大唐廓定，作造化之主；百姓無事，為羲皇之民。
臣奕誠惶誠恐。謹上益國利民事十有一條如左。謹言。武德四年六月二十一日。
沙門法琳等啟。琳聞情切者，其聲必哀，理正者，其言必直。是以窮子念達其言，勞人願哥其事。何者？竊見大業末年，天下喪亂，二儀墋黷，四海沸騰，波震塵飛，丘焚原燎，五馬絕浮江之路，七童有平壘之哥。烽燧時警，羽檄競馳，關塞多虞，刁斗不息。道消德亂，運盡數窮，轉輸寔繁，頭會箕斂，積屍如莽，流血為川，人不聊生，物亦勞止。控告無所，投骸莫從。百姓苦其倒懸，萬國困其無主，豈圖法輪絕響，正教陵夷。聖上興吊俗之心，百姓順昊天之命。爰舉義旗，平一區宇。當時道俗蒙賴，華戎胥悅。於是叶天地而通八風，測陰陽而調四序。和邦國，序人倫。功蓋補天，神侔立極，降雲雨而生育，開日月以照臨。發之以聲明，紀之以文物。恩霑行葦，化洽蟲魚。方欲重述九疇，再敷五教，興石渠之學，布庠序之風。遠紹軒羲，近同文景，功業永隆，不知手之舞之，足之蹈之者矣。
竊見傅奕所上之事，披覽未遍，五內分崩，尋讀始周，六情破裂。嗚呼！邪言惑正，魔辯逼真，猶未足聞諸下愚，況欲上干天聽。但奕職居時要，物望所知。何容不近人情，無辜起惡。然其文言淺陋，事理不詳，辱先王之典謨，傷人倫之風軌。何者？夫人不言，言必有中。夫子曰：一言合理，則天下歸之；一事乖常，則妻子背叛。觀奕所上之事，括其大都，窮其始末，乃罔冒闕庭處多，毀辱聖人甚切。如奕此意，本欲因茲自媒，苟求進達，實未能益國利人，竟是惑弄朝野。然陛下應天順時，握圖受籙，赴萬國之心，當一人之慶，扶危救世之力，夷兇靜難之功。固以威蓋前王，聲高往帝。爰復存心三寶，留意福田，預是出家之人，莫不感戴天澤。但由僧等不能遵奉戒行，酬報國恩，無識之徒非違造罪，致令傅奕陳此惡言，躄踊痛心，投骸無地。然僧尼有罪，甘受極刑，恨奕輕辱聖人，言詞切害，深恐邪見之者，因此行非。
案春秋，魯莊公七年夏四月，恆星不見，夜明如日，即佛生時之瑞應也。然佛有真應二身，權實兩智，三明八解，五眼六通。神曰不可思議，法號心行處滅。其道也，運眾聖於泥洹；其力也，接下凡於苦海。自後漢明帝永平三年，夢見金人以來，像教東流，靈瑞非一。具在漢魏諸史，姚石等書。至如道安、道昱之輩，圖澄、羅什之流，並有高行深解，當世名僧，盡被君王識知，貴勝崇重。自五百餘年已來，寺塔遍於九州，僧尼溢於三輔，並由時君敬信，朝野歸心。像教興行於今不絕者，寔荷人王之力也。
世間君臣父子，猶謂恩澤難酬，昊天不報，況佛是眾生出世慈父，又為凡聖良醫，欲抑而挫之，罪而辱之，不可得也。仰尋如來，智出有無，豈三皇能測，力包造化，非二儀可方。列子云，昔商太宰嚭問孔丘曰：夫子聖人歟？孔子對曰：丘博識強記，非聖人也。又問：三王聖人歟？對曰：三王善用智勇，聖非丘所知。又問：五帝聖人歟？對曰：五帝善用仁信，聖亦非丘所知。又問：三皇聖人歟？對曰：三皇善用時，聖亦非丘所知。太宰大駭曰：然則孰為聖人乎？夫子動容有間，曰：西方之人，有聖者焉。不治而不亂，不言而自信，不化而自行。蕩蕩乎，民無能名焉。若三王、五帝，必是大聖，孔丘豈容隱而不說？便有匿聖之愆。以此校量，推佛為大聖也。
老子西昇經云：吾師化遊天竺，善入泥洹。符子云：老氏之師，名釋迦文。直就孔老經書，師敬佛處，文證不少。豈奕一人所能謗讟？昔公孫龍著堅白論，罪三皇，非五帝。至今讀之，人猶切齒，以為前鑑，良可悲夫！
主上至聖欽明，方欲放馬休牛，軾閭封墓，興皇王之風，開釋老之化。狂簡之說，尤可焚之。若言帝王無佛則大治年長，有佛則虐政祚短者，案堯舜獨治不及子孫，夏殷周秦王政數改，蕭牆內起，逆亂相尋。爾時無佛，何因運短？但琳預居堯世，日用莫知。在外見不便事，恐蕃國遠聞，謂華夏無識。夫子曰：言滿天下無口過，行滿天下無怨惡。言之者欲使無罪，聞之者足以自誡。
傅奕出言不遜，聞者悉驚，有穢國風，特損華俗。謹錄丹款，冒以啟聞。伏惟大王殿下，天挺英靈，自然歧嶷，風神穎越，器局含弘。好善為樂，邁彼東平，溫易是歡，更方西楚。加以阿衡百揆，式序六條，德既褰羅，仁兼裂網。開康莊之第，坐荀卿之賓，起脩竹之園，醼文雅之客。莫不詩極緣情而賦窮體物，信可譽形朝野，美貫前英者焉。但琳等內顧闕如，方圓寡用，念傅奕下愚之甚，愧凡僧禿丁之呵，惡之極也。罪莫大焉。自尊盧赫胥已來，天地開闢之後，未有如奕之狂悖也。不任斷骨痛心之至，謹錄奕害事，輒述鄙詞，件答如左。塵黷威嚴，伏增殞絕。謹啟。武德五年正月。
奕云：海內勤王者少，樂私者多。乃外事胡佛，內生邪見，剪剃髮膚，迴換衣服，出臣子之門，入僧尼之戶。立謁王庭，坐看膝下，不忠不孝，聚結連房。且佛在西域，言妖路遠，統論其教，虛多實少。捨親逐財，畏壯慢老。重富強而輕貧弱，愛少美而賤耆年，以幻惑而作藝能，以矯誑而為宗旨。然佛為一姓之家鬼也。作鬼不兼他族，豈可催驅生漢，供給死胡？賤此明珠，貴彼魚目，違離嚴父，而敬他人。何有跪十箇泥胡而為卿相，置一盆殘飯得作帝王？據佛邪說，不近人情。且佛猾稽，大言不及栴孟，奢侈造作，罪深桀紂。入家破家，入國破國者也。
對曰：夫出家者，內辭親愛，外捨官榮。志求無上菩提，願出生死苦海。所以棄朝宗之服，披福田之衣，行道以報四恩，立德以資三有。此其之大意也。若言佛為胡鬼，僧是禿丁者，案孔老經書，漢魏已來內外史籍，略引孔老師敬佛處，文證如左。以荅邪人，冀其伏罪。道士法輪經言：若見沙門，思念無量，願早出身，以習佛真。又云：若見佛圖，思念無量，當願一切，普入法門。
太上清淨消魔寶真安志智慧本願大戒上品經·四十九願云：若見沙門尼，當願一切明解法度，得道如佛。
老子昇玄經云：天尊告道士張陵，使往東方詣佛受法。道士張陵別傳云：陵在鶴鳴山中，供養金像，轉讀佛經。昇玄又云：東方如來，遣善勝大士，詣太上曰：如來聞子為張陵說法，故遣我來看子。語張陵曰：卿隨我往詣佛所，當令子得見所未見，聞所未聞。陵即禮大士，隨往佛所。老子西昇經云：吾師化遊天竺，善入泥洹，智慧觀身。大戒經云：道學當念，遊遊大梵流影宮禮佛。
昇玄經云：若有沙門欲來聽經觀齋，供主不得計飲食費，遏截不聽，當推置上坐，道士經師自在其下。昇玄又云：道士設齋供，若比丘來者，可推為上座，好設供養，道士經師自在其下。若沙門尼來聽法者，當穩處安置，推為上座，供主如法供養，不得遮止。
化胡經云：願採優曇花，願燒栴檀香，供養千佛身，稽首禮定光。又云：佛生何以晚，泥洹一何早。不見釋迦文，心中常懊惱。
靈寶消魔安志經云：道以齋為先，勤行當作佛。故設大法橋，普度諸人物。老子大權菩薩經云：老子是迦葉菩薩化遊震旦。
靈寶法輪經云：葛仙公生始數日，有外國沙門，見仙公禮拜，兩手抱持，而語仙公父母曰：此兒是西方善思菩薩，今來漢地，教化眾生。當遊仙道，白日昇天。仙公自語弟子云：吾師姓波閱宗，字維那訶，西域人也。
仙人請問眾聖難經云：葛仙公告弟子曰：吾昔與釋道徵、竺法開、張太、鄭思遠等四人，同時發願。道徵、法開二人願為沙門，張太、鄭思遠願為道士。仙公起居注云：于時生在葛尚書家，尚書年逾八十，始有此一子。時有沙門，自稱天竺僧，於市大買香，市人怪問。僧曰：我昨夜夢見善思菩薩下生葛尚書家，吾將此香浴之。到生時，僧至燒香，右遶七匝，禮拜恭敬，沐浴而止。
仙公請問上經云：與沙門、道士言，則志於道。上品大戒經·校量功德品云：施佛塔廟，得千倍報，布施沙門，得百倍報。昇玄內教經云：或復有人，平常之時不肯作福，見沙門道士說法勸善，了無從意。云云。
道士陶隱居，禮佛文一卷。智慧本願大戒上品經曰：施散佛僧中食、塔寺一錢已上，皆二萬四千倍報。功少報多，世世賢明，翫好不絕，七祖皆得入無量佛國。
仙公請問經云：復有凡人，行是功德，願為沙門、道士、大博士。至後生便為沙門，大學佛法，為眾法師。復有一人，見沙門道士齋靜讀經，乃笑曰：彼向空吟經，欲何希耶？虛腹日中一食，此罪人耳。道士乃慈心喻之，故執意不釋，死入地獄，考毒萬苦。
仙公請問經云：五經儒俗之業，道佛各歎其教大歸善也。太上靈寶真一勸誡法輪妙經云：吾歷觀諸天，從無數劫來，見道士百姓、男子女人，已得無上正真之道，高仙真人，自然十方佛，皆受前世勤苦求道，不可稱計。法輪妙經云：道言，夫輪轉不滅，得還生人中，大智慧明達者，從無數劫來，學已成真人高仙，自然十方佛者，莫不從行業所致也。右錄道經師敬佛文如前。
案周書異記云：周昭王即位二十四年，甲寅歲四月八日，江河泉池忽然泛漲，井水皆溢出。宮殿人舍，山川大地，咸悉震動。其夜五色光氣，入貫太微，遍於西方，盡作青紅色。周昭王問太史蘇由：是何祥也？由對曰：有大聖人，生於西方，故現此瑞。昭王曰：於天下何如？由曰：即時無他，一千年外，聲教被及此土。昭王即遣鐫石記之，埋在南郊天祠前。當此之時，佛初生王宮也。
穆王即位三十二年，見西方數有光氣。先聞蘇由所記，知西方有聖人處世。穆王不達其理，恐非周道所宜，即與相國呂侯，西入會諸侯於塗山，以禳光變。當此之時，佛久已處世。至穆王五十二年壬申歲二月十五日平旦，暴風忽起，發損人舍，傷折樹木。山川大地，皆悉震動。午後天陰雲黑，西方有白虹十二道，南北通過，連夜不滅。穆王問太史扈多曰：是何徵也？對曰：西方有大聖人滅度，衰相現耳。穆王大悅曰：朕常懼於彼，今已滅度，朕何憂也！當此之時，佛入涅槃也。
史錄曰：吳太宰嚭問於孔子曰：孰為聖人乎？孔子曰：西方之人，有聖者焉。不治而不亂，不言而自信，不化而自行。蕩蕩乎民無能名焉！右錄孔書，稱歎佛文如前。
奕云：僧尼六十已下，簡使作民，則兵強人眾。奕云：寺多僧眾，損費為甚。絓是寺舍，請給孤老、貧民、無宅義士，三萬戶州，唯置一寺。草堂土塔，以安經像，遣胡僧二人，傳示胡法。奕云：西域胡者，惡泥而生，便事泥瓦。今猶毛臊，人面而獸心。土梟道人，驢騾四色，貪逆之惡種。佛生西方，非中國之正俗，蓋妖魅之邪氣。奕云：庖犧已下，二十九代，父子君臣立忠立孝，守道履德，生長神州，得華夏正氣，人皆淳朴，以世無佛故也。奕云：秦起秦仲，三十五世，六百三十八年。奕云：帝王無佛則大治年長，有佛則虐政祚短。自庖犧已下，二十九代而無佛法，君明臣忠，國祚長久。奕云：未有佛前，人民淳和，世無篡逆者。奕云：佛來漢地，有損無益。入家破家，入國破國。奕云：趙建武時，有道人張光反梁武。時僧光反。況今僧尼二十萬眾。須早廢省。
一答廢省僧尼事者。
對曰：夫形跡易察，而真偽難明，自非久處，未可知矣。昔遠法師答桓玄書云：經教所述，凡有三科：一者禪思入微，二者諷味遺典，三者興建福業。然有興福之人，不存禁戒，而跡非阿練者，或有多誦經文，諷詠不絕，而不能暢說義理者，或有年已宿長，雖無三科可紀，而體性貞正，不犯大非者。以此校量，取捨難辨。案出家功德經云：度一人出家，勝起寶塔至于梵天。何者？人能弘道，自利利他，潔己立身，住持三寶，津梁七世，資益國家。請有罪者依法苦治，無過者為國行道。
一答毀寺給民，草堂安像。
對曰：法流漢地，五百餘年。寺舍僧尼，積世來有，龕塔堂殿，皆是先代興營；房宇門廊，都由信心起造。或為存歿二親，及往生七世，求將來勝報，種見在福田。咸出彼好心，非佛僧課立。書云：成功不毀。故子產不毀伯夷之廟，夫子謂之仁人。況佛為三界良田，四生父母，唯可供養，不可毀除！佛雖去世，法付人王。伏惟陛下，再造生民，重興佛道。即是如來大檀越主。請遵漢明永平之化，近同文帝開皇之時。
一答西域胡者人面獸心，貪逆惡種。佛生西方，妖魅邪氣者。
對曰：案史記·歷帝，王儉目錄，及陶隱居年紀等云，庖犧氏蛇身人首，大庭氏人身牛頭，女媧氏亦蛇身人頭，秦仲衍鳥身人面。夏禹生於西羌，文王亦生西羌。簡狄吞燕卵而生偰，伯禹剖母胸背而出。伊尹託自空桑，元氏魏主亦生夷狄。然並應天明命，或南面稱孤，或君臨萬國。雖可生處僻陋，形貌鄙麤，而各御天威，人懷聖德。老子亦託牧母，生自下凡，何得以所出庸賤而無聖者乎？夫子云：君子居之，何陋之有。信哉，斯言也！僉曰：有道則尊，豈簡高下？故知聖應無方，隨機而現。尋釋迦祖禰，蓋千代輪王之孫，剎利王之太子。期兆斯赴，物感則形出三千世界之中央，南閻浮提之大國。垂教設方，但以利益眾生為本。若言生在羌胡出自戎虜便為惡者，太昊文命皆非聖人，老子文王不足師敬。案地理志·西域傳言，西胡者，但是蔥嶺已東三十六國，不關天竺佛生之地。若知妄說，何罪之深！若不知浪言，死有餘責。
一答庖犧已下二十九代父子君臣，立忠立孝，守道履德，稟華夏正氣者。
對曰：史記、淮南等云，黃帝時，蚩尤銅頭鐵額，作亂天下，與黃帝戰于阪泉。以登帝位，蚩尤逆命。復戰涿鹿之野，凡經五十二戰。顓頊時，龔公作亂，頭觸不周山，天柱折，地傾危。顓頊又誅三苗於左洞庭右彭蠡。汲塚竹書云：舜囚堯於平陽，取之帝位。今見有囚堯城。舜又與有苗戰于丹水之浦，堯上射九日，落其烏羽。繳大風於青丘，斬脩蛇於洞庭，戮封豕於大澤，殺九癭於洶水。尚書云：洪水滔天，懷山襄陵，黎民阻飢，百姓昏墊。禹時百姓各以其心，而柏谷子退耕於野，三苗不修德政，禹親滅之。夏桀之居，左河濟右太華，伊闕在其南，羊腸背其北。焚皇圖，殺龍逄，囚成湯，縱妺嬉。修政不仁，湯放滅之。湯凡九征二十七戰，大旱七年，河洛竭流，銷金爛石。高宗伐鬼方三年，殷紂辛迷惑妲己，恣十惡之害，流五虐之刑，剖賢人之心，刳孕婦之腹。囚文王，禁箕子。周武王伐紂於牧野，血流漂杵。誅之鹿臺，王親射紂，躬懸頭太白之旗，而夷、齊非之，不食其粟。孔子曰：武盡美矣，未盡善也。武王之世，三監作亂，成王之日，二叔流言。宣王六月出征。詩云：薄伐獫狁，至于太原。采薇遣戍役云：北有獫狁之難，西有昆夷之患。采芑又云：宣王南征。
對曰：上來所道，並是三皇已下，三王之時，必能守道履德，懷忠奉孝。爾時無佛，足可清平，何為世世興師，兵戈不息？至於毒流百姓，殃及無辜。乃為姚石、慕容、永嘉之世，豈名蕩蕩無為之時？邪見失言，一何謬矣。
一答秦仲已下三十五世，六百餘年者。
對曰：史記云：自殷已前，諸侯不可得而譜，為多失次第，年代難知。故尚書但以甲子為次第，而無年月者，良以史闕不記也。邪見乃始於秦仲，迄于二世有六百餘年者。一往似長，出何的證？案春秋已前，秦本未有，春秋已來，始有秦伯。當春秋時，秦仲時雖漸霸，但是周之小邑。孝王之世，令非子放馬於汧渭之間，不承天命，未有正朔。曾孫秦仲宣王之世，始受車馬侍御之臣。仲孫襄公以送平王東遷，進爵為伯。文公已下，始見史記，自茲訖滅，不過二百餘年。史記竹書及陶公年紀皆云：秦無曆數，周世陪臣，故隱居列之在諸國之下，何因得有年紀，續至胡亥。史記但從厲公列之，一百一年終于二世。縱有年代，皆附春秋，自無別紀。赧王之末，秦昭襄王因周微弱，始滅周國，僭號稱王。諸史相承，秦惟五世四十九年。齊秘書楊玠史目云：秦自始封至滅，凡三十五世六百餘年者，蓋取始封秦號，經六百餘年，非霸統中國經多年也。邪見乃延秦短祚，冒上長年，一何虛妄哉！
一答帝王無佛年長，有佛祚短。自庖犧已下，爰至漢高二十九代，君明臣忠者。
對曰：夫理貴深據，言資實錄。何故庖犧獨治不及子孫？堯舜二君位居五帝，堯則翼善傳聖，舜亦仁盛聖明。如尚書二典，論其化民治道，功業最高，民無能名，則天之明君也。堯又廢兄自立，其子丹朱不肖。舜則父頑母嚚，並止一身，不能及嗣。爾時無佛，何不世世相傳，遽早磨滅。
隱居年紀云：夏禹治九年，羿篡十五年，浞篡十二年，夏皋十一年，夏發十二年。
對曰：書云，舜禹之有天下也，巍巍乎其有成功，煥煥乎其有文章。大禹謨云，禹能卑宮菲食，皂帳綈衣，而盡力於溝洫，為民治水，於民有功。若皇天輔德，何為天祚不永，治止九年？勘年紀云，夏后相及少康之世，其臣有窮羿、寒浞，及風夷、淮夷、黃夷、斟尋等國，並相次作亂。凡二十六年，篡夏自立。當時無佛，篡逆由誰？
殷湯治十三年，外丁治三年，仲壬治四年，太甲治十年，沃丁治十三年，太戊治十年，外壬治三年，沃甲治四年，盤庚治九年，小辛治七年。
對曰：湯仁不殺，開三面之網。放夏桀於鳴條之野，甚有仁德。爾時無佛，何以天曆不長，外丁外壬，其年轉促？尚書云：湯行九伐，太甲五征。伊尹立湯子勝，又立勝弟仲壬，又放太甲于桐宮。汲塚書云：伊尹自篡立，後太甲潛出，親殺伊尹，而用其子。既稱忠朴之世，爾時無佛，何為舋起蕭牆，君臣無道？
周武王治十一年，懿王三年，僖王五年，頃王六年，匡王六年，元王八年，烈王七年，靜王六年，貞王八年，悼王一百一日，哀王三月，思王五月。
對曰：武王伐紂，師渡孟津，白魚入舟，應天嘉命。謚法曰：剋定禍亂曰武。民賴來蘇，式閭封墓，休牛放馬，治致太平。汝言無佛年長，何因祚短治十一年？懿王、僖王更復絕嗣。周武滅佛，壽祚更窮，子孫披猖，須臾運徙。
秦五世六君四十九年。昭王五年，孝文王式一年，襄王楚三年，始皇政三十七年，胡亥三年，殤帝子嬰四十六日。
對曰：周顯王五年，秦穆公始霸。三十四年，秦權周政。竹書云：自秦仲之前，本無年世之紀。陶公並云，秦是篡君，不依德政次第，不在五運之限。縱年長遠，終非帝王。以短為長，指虛為實，有何意見？秦時北筑長城備胡，偽殺扶蘇，矯立二世，陳勝蟻聚，作亂關東。
漢高祖十二年，惠帝七年。文帝，高祖第四子，非嫡。武帝本膠東王景帝第六子，非嫡。
漢初凶奴入塞，烽火照甘泉宮。南越不賓，乃習水戰。孝景時，吳楚七國皆反。昭帝崩，立兄子昌邑王，即位二十七日，凡有一千一百二十七罪。霍光廢之，後立宣帝。此時無佛，何為乃爾？
後漢凡十二帝一百九十五年。光武三十三年，孝明十八年，章帝十三年，和帝十七年，安帝十九年，順帝十九年，桓帝二十一年，靈帝三十一年，獻帝三十年。
對曰：後漢書云，光武撥亂反政，明帝致治升平，民無百里之憂，吏無出門之役。麒麟入囿，神鳳栖桐，赤雀文龜，蒼烏白鹿。嘉瑞備臻，兆民胥慶。垂沕滑磅礴之恩，布通天漏泉之澤。論衡等書並云：後漢嘉祥，不慚周夏。汝言有佛祚短。何故長年？隱居云：自魏皇初元年至蕭齊之末，凡二百八十二歲。拓跋元魏一十七君，合一百七十九年。爾時佛來，何故年久？
一答佛未出前，世無篡逆者。
對曰：何故周烈王弟顯王篡位，四十八年，悼王立，一百一日，為庶弟子朝所害。敬王弟哀王治三月，思王外，哀王弟治五月，思王殺之。孝王復殺思王，三王共立一年。
奕云：西域胡旦末國兵三百二十人，小宛國兵二百人，戎盧國兵三百人，渠勒國兵三百人，依耐國兵三百五十人，郁立師國兵三百三十一人，單相國兵四十五人，孤胡國兵四十五人。凡八國胡兵，合有一千八百九十一人。皆得紹其王業，據其土地，自相征伐，屠戮人國。況今大唐僧尼二十萬眾，共結胡法，足得人心，寧可不備豫之哉？
對曰：檢漢書·西域傳云，旦末、小宛等八國，並是蔥嶺已東漢域胡國，計去長安不經萬里。本非天竺佛生之地，又無僧尼在中謀逆。縱彼造惡，何關此僧？但奕狂鬼入心，外興邪說，虛引往事，假謗今賢。達者知其浪言，愚人必生異見，惑亂朝野，深可痛哉！
一答佛來漢地，有損無益，入家破家，入國破國。漢明之時，佛法始來者。
大唐聖朝，正信君子論曰：諸佛大人，遊涅槃之妙苑，住般若之真空。不可以言象求，不可以情慮揆。形同法性，壽等太虛。但應物現身，如水中月，所以瞿師見三尺之貌，羅漢睹丈六之容。大滿虛空，小入絲忽，隨緣應質，化無常儀。尋釋迦之肇，依後漢郊祀、晉、魏等書，及王儉史錄、費長房三寶錄，考校普曜、本行等經，並云佛是周時第十五主莊王九年癸巳之歲，四月八日，乘栴檀樓閣，現白象形，從兜率下降中天竺國迦毗羅城，剎利王種淨飯大王第一夫人摩耶之胎。至十年甲午四月八日，夜鬼宿合時，於嵐毗園波羅樹下，從摩耶夫人右脅而生，放大光明照三千世界。瑞應經云：佛星下現，侍太子生。本行又云：虛空無雲，自然而雨。左傳云：星隕如雨。杜氏注解云：蓋時無雲。然與佛經符合，信知佛生時也。十九出家，三十成道，四十九年處世說法。至周匡王四年壬子二月十五日後夜，於拘尸城入般涅槃。自滅度已來，至大唐武德五年壬午之歲，計得一千二百二十一歲。
滅後一百一十六年，東天竺國有阿育王，收佛舍利，役使鬼兵，散起八萬四千寶塔，遍閻浮提。我此漢地九州之內，並有塔焉。育王起塔之時，當此周敬王二十六年丁未歲也。塔興周世，經十二王，至秦始皇三十四年，焚燒典籍，育王諸塔由此淪亡，佛家經傳靡知所在。如釋道安、朱士行等經錄目云，始皇之時，有外國沙門釋利防等一十八賢者，齎持佛經，來化始皇。始皇弗從，乃囚防等。夜有金剛丈六人，來破獄出之。始皇驚怖，稽首謝焉。
問曰：雖有此說，年紀莫知，以何為證？請陳其決。
答曰：前漢成帝時，都水使者光祿大夫劉向傳云：向博觀史籍，備覽經書，每自稱曰：余遍尋典策，往往見有佛經。及著列仙傳云：吾搜檢藏書，緬尋太史創撰列仙圖。自黃帝已下六代，迄到于今，得仙道者七百餘人。向撿虛實，定得一百四十六人。又云：其七十四人已見佛經矣。推劉向言藏書者，蓋始皇時人閒藏書也。或云夫子宅內所藏之書。據此而論，豈非秦漢已前，早有佛法流行震旦也？尋道安所載十二賢者，亦在七十四人之數，今列仙傳見有七十二人。
案文殊師利般涅槃經云，佛滅度後四百五十年，文殊至雪山中，為五百仙人宣說十二部經訖，還歸本土，入于涅槃，恆星之瑞即其時也。案地理志·西域傳云，雪山者，即蔥嶺也。其下三十六國，先來奉漢。以蔥嶺多雪，故號雪山焉。文殊往化仙人，即其處也。詳而驗之，劉向所論可為證矣。雖遭秦世爇除，漢興復出。所以荊楊吳蜀，扶風洛陽，有寶塔處，皆發神瑞，具在眾書。依撿成帝鴻嘉三年歲在癸卯，劉向撰列仙傳明矣。故知周世，佛法久來。
生盲人云，有佛祚短，良可悼矣！依經律云，釋迦正法千年，像法千年，末法萬年。五千年已還，四眾學者得三達智，證四道果。末法已去，猶披袈裟。勘周書異記云，穆王聞西方有佛，遂乘驊騮八駿之馬，西行求佛，因以攘之。據此而推，同齊時統上法師答高麗使云，佛是西周第五主昭王二十四年甲寅歲生，至武德五年，得一千五百七十七年也。信穆王之世，法已東行，劉向之言益為明證矣。
又漢武帝鑿昆明池，得黑灰，以問東方朔，朔云：非臣所知。可問西域胡人。後外國沙門竺法蘭來，因以事問，蘭云：是劫燒餘灰也。方朔既博識通人，生知俊異，無問不酬，無言不答。豈容不達，逆記胡人？蓋是方朔久知佛法興行，勝人必降。故有斯對也。佛既去世，阿難總持，一言不失。迦葉結集，羅漢千人，咸書皮紙，並題木葉。致令五百中國各共奉持，十六大王同時起塔。逮于漢世，東流二京，所經帝王十有六代，翻梵經本，為漢正言，相承至今垂六百祀。
是以佛日再曜，起自永平之初；經像重興，發于開皇之始。魏人朱士行，沙門衛道安等，並為紀錄。總其華戎道俗，合有一百八十二人，所譯經律論，或大小乘三藏雜記等，凡二千一百七十一部，總有六千四百四十六卷。莫不垂甘露於四魔之境，流慧日於三有之中。汲引將來，永傳勝業。教人捨惡行善，佛法最先，益國利民，無能及者。汝言破家，破誰家？破國，破誰國？邪見豎子，無角畜生，夙結狼心，久懷蠆毒。無絲髮之善，負山岳之辜，長惡不悛，老而彌篤。乃以生盲之慮，忖度聖尊。何異尺鷃之笑大鵬，井蛙不信滄海？可謂闡提逆種、地獄罪人，傷而憫之，故為論也。
尋夫七十二君，三皇五帝，孔丘李聃，漢地聖賢，莫不葬骨三泉，橫屍九壤，未有如佛舍利現瑞放光，火燒不燃，砧鎚不碎，於今見在，立試可明。且據此一條，足知佛法之神德也。震旦諸聖，孰與為儔？乃欲毀而滅之，事難容忍。傷風敗俗，虧損福田，誑惑生民，汙點朝野，實可歎矣！
奕云，佛法來漢無益世者。
對曰：準上以談，此土先聖，亦未可弘矣。至如孔子，周靈王時生，敬王時卒。計其在世，七十餘年。既是聖人，必能匡弼時主，何以十四年中行七十國？宋伐樹，衛削跡，陳絕糧，避桓魋之殺，慚喪狗之呼。雖應聘諸侯，莫之能用。當春秋之世，文武道墜，君暗臣姦，禮崩樂壞。爾時無佛，何因逆亂滋甚，篡弒由生？孔子乃婉娩順時，逡巡避患，雖保妻子，終壽百年，亦迍否矣。或發匏瓜之言，興逝川之歎。然復遜詞於季氏，傷鳳鳥不至，河不出圖。及西狩獲麟，遂返袂拭面，稱吾道窮。雖門徒三千，刪詩定禮，亦疾沒世而名不稱，吾何以見於後世矣。遭盜跖之辱，被丈人之譏，校此而論，足可知也。若以無利於世，孔老二聖，其亦病諸，何為訥其木舌，而不陳彈也。
一答寺饒僧眾，妖孽必作，如後趙沙門張光，後燕沙門法長，南涼道密，魏孝文時法秀，太和時惠仰等，並皆反亂者。
對曰：撿崔鴻十六國春秋，並無此色人。出何史籍？苟生誣枉，誑惑君王。請勘國史，知其妄奏。案前、後漢書，即有昆陽、常山、青泥、綠林、黑山、白馬、黃巾、赤眉等數十群賊，並是俗人，不關釋子，如何不論？
後漢書云：沛人道士張魯，母有姿色，兼挾鬼道，往來劉焉之家。後為益州刺史，任魯為督義司馬。魯共別部司馬張修，將兵掩殺漢中太守蘇固，斷絕斜谷，殺漢使者。魯既得漢中，又殺張修，而并其眾。于時，假託神言黃衣當王。魯因與張角等相應，合集部眾，並戴黃巾，披道士之服。數十萬人，賊害天下，自據漢中，垂三十載。後為曹公所破，黃衣始滅。爾時無一沙門，獨饒道士，何默不論？然漢、魏名僧德行者眾，益國甚多，何以不說？但論揚惡，專論人短。豈是君子乎！
魏志曰：張魯，字公旗。祖父陵，客蜀學道，在鶴鳴山，造作道書，以惑百姓。從受道者，出米五斗，世號米賊。陵死，子衡傳業。衡死，魯復傳之。陵為天師，衡為嗣師，魯為係師，自號三師也。素與劉焉善。焉死，子璋立。以魯不順，殺魯母及家室。魯遂據漢中，以鬼道化民，符書章禁為本。其來學者初名鬼卒，受道者用金帛之物，號為祭酒，各領部眾。眾多者名治頭，有病者令首過，大都與張角相似。
後漢·皇甫嵩傳云，鉅鹿張角自稱大賢郎師，奉事黃老，行張陵之術，用符水祝法以治病。遣弟子八人，使於四方，以行教化，轉相誑惑。十餘年間，眾數十萬，自青、徐、幽、冀、荊、楊、兗、豫，八州之民，莫不必應。遂置三十六方，方，猶將軍號也。大方萬餘人，小方六千人，訛言：蒼天死，黃天當立。歲在甲子，天下大吉。以白土書京邑寺門，皆作甲子字。中平元年三月五日內外俱起，皆著道士黃服黃巾，或殺人祠天。于時賊徒數十萬眾，初起穎川，作亂天下，並為皇甫嵩討滅。
南鄭反漢而亡蜀，孫恩習仙而敗晉，道育醮祭因而禍宋，于吉行禁殆以危吳，公旗學仙而誅家，陳瑞習道而滅族，魏華叛夫，張陵棄婦，子登背父衛叔去兄。右古來道士破家破國，為逆亂者，略引如前。
對曰：自陵三世，專行鬼道，符書章醮，出自道家。禁厭妖孽，妄談吉凶，姦由茲起。然吳魏已下，晉宋已來，道俗為妖，數亦不少。何以獨引眾僧，不論儒道二教？至如大業末年，王世充、李密、建德、武周、梁師、都盧、明月、李軌、朱粲、唐弼、薛舉等，並是俗人，曾無釋氏，何為不道？事偏理局，黨惡嫉賢，為臣不忠明矣。
奕云，請胡佛邪教退還西域，凡是僧尼悉令歸俗者。
對曰：莊周云：六合之內，聖人論而不議；六合之外，聖人存而不論。老子云：域中有四大，而道居其一。考詩、書、禮、樂之致，但欲攸序彝倫；明忠列孝慈之先，意在敬事君父。縱稱至德，唯是安上治民；假令要道，不出移風變俗。自衛反魯，詎述解脫之言。六府九疇，未宣究竟之旨。及養生、齊物之談，龍圖鳳紀之說，亦可懷仁抱信，遵厲鄉之志，刪經贊象，肆闕里之文。次曰九流，末云七略。
案前漢藝文志所紀，眾書一萬三千二百六十九卷，莫不功在近益，俱未暢遠途，皆自局於一生之內，非迥拔於三世之表者矣。遂使當現因果理，涉旦而猶昏；業報吉凶義，經丘而未曉。故知逍遙一部，猶迷有有之情；道德二篇，未入空空之境。斯乃六合之寰塊，五常之俗謨，詎免四流浩汗，為煩惱之場；六趣諠譁，造塵勞之業也。
原夫實相杳冥，逾要道之要；法身凝寂，出玄之又玄。惟我大師，體斯妙覺，二邊頓遣，萬德俱融。不諠不寂，安能以境智求；非爽非昧，胡可以形名取。為小則小也，而無內，處大則大也，而無外。故能量法界而興悲，揆虛空而立誓，所以現生穢土，誕聖王宮，示金色之身，吐玉毫之相。布慈雲於鷲嶺，則火宅焰銷；扇慧風於雞峰，則幽途霧卷。行則金蓮捧足，坐則寶座承軀，出則帝釋居前，入則梵王從後。左輔密跡，以滅惡為功；右弼金剛，以長善為務。聲聞菩薩儼若侍臣，八部萬靈森然翊衛。演涅槃則地現六動，說般若則天雨四花。百福莊嚴，狀滿月之臨蒼海；千光照曜，猶聚日之映寶山。師子一吼，則外道摧鋒，法鼓暫鳴，則天魔稽首。是故號佛為法王也。豈得與衰周迦葉比德爭衡，末世儒童輒相聯類者矣。是以天上天下，獨稱調御之尊，三千大千，咸仰慈悲之澤。
然而理深趣遠，假筌蹄而後悟；教門善巧，憑師友而方通。統其教也。八萬四千之藏，二諦十地之文，祇園鹿苑之談，海殿龍宮之旨，玉諜金書之字，七處八會之言，莫不垂至道於百王，扇玄風於萬古。如語實語，不思議也。近則安國利民，遠則超凡證聖，故能形遍六道，教滿十方。實為世界福田，蓋是蒼生歸處。於時敬信之侶，猶七曜之環北辰；受化之徒，如萬川之投巨海。考其神變功業，利益人天，故無得而名也。既滿恆沙之因，故得常樂之果。善矣哉！不可測也。
但以時運未融，遂令梵漢殊感，所以西方先音形之奉，東國暫見聞之益。及慈雲卷潤，慧日收光，迺夢金人於永平之年，睹舍利於赤烏之歲。於是漢、魏、齊、梁之政，像教勃興，燕、秦、晉、宋已來，名僧間出。或畫滿月於清臺之側，表相輪於雍門之外，逮河北翻辭，漢南著錄，道興三輔，信洽九州。跨江左而彌殷，歷金陵而轉盛，渭水備逍遙之苑，廬岳總般若之臺。深文奧旨，發越來儀，碩學高僧，蟬聯遠至。暨梁武之世，三教連衡，五乘並騖。雖居紫極，情契汾陽。屏酒正而撒饔人，薰戒香而味法喜。
恐四流難拔，躬七辯以能持，乃輕袞飾而御染衣，捨雕輦而敷草座。於時，廣創慧臺之業，大啟寶塔之基。遂令五都豪族，厭冠冕而歸依；四海名家，棄榮華而入道。自皇王所居之土，聲教所覃之域，莫不頂禮迴向，五體歸依，利物之深，其來久矣。孔老垂化，安能與京。
案三十六國春秋、高僧、名僧、牟子等紀傳，始後漢永平十年已來，佛法東流，政經十代，年將六百，名僧大德世所尊敬者，凡二百五十七人，傍出附見者，及燕、趙王公，齊、梁卿相等，凡二百五十一人。陳其行業，大開十例：一曰譯經，二曰解義，三曰神異，四曰習禪，五曰明律，六曰遺身，七曰誦經，八曰興福，九曰經師，十曰唱導。此例高僧，皆德效四依，功備三業，法傳震旦，寔所賴焉。
僧明概言：概聞三皇統天，五帝御宇，道含弘而遠大，德普覆而平均，敷善教以訓民，布慈心而育物。逮乎中古，其道弗虧。故漢武欽明，見善而弗及；顯宗睿聖，體道而不居。遂能紆屈尊儀，甘泉禮金人之瑞；翹想夢寐，德陽降銅像之徵。於是秦景西遊，越流沙而訪道；摩騰東入，跨蔥嶺而傳真。遂得化漸漢朝，寺興白馬之號；道流晉世，剎建青龍之名。其間盛寫尊儀，競崇寺塔，騰惠雲於落仞，涌法水於窮源，驅有識於福林，登蒼生於善地。開闡佛法，昭化愚曚。故得永平季年，嘉瑞臻集，慶雲流潤，湛露凝甘，澤馬騰驤，神雀翔集，朱英吐含潁之秀，紫葩生連理之枝。可謂不世之奇徵，非常之嘉瑞者也。於是西域入侍，南越歸仁，偃革休兵，銷金罷刃；豈不由感聖降靈，奉戒行善，精誠昭著，貫達幽明者哉！故書云：天生神物，以祚聖人，無德斯隱，有道則見。著之惇史，可得而詳。惟我大唐膺期啟運，握機御曆，誕命建家。初起義則道叶百靈，始登圖則威加萬國。故世充、化及，授首於東都；建德、武周，櫬身於北朔。荊吳剋定，秦隴廓清，方應駕七寶而飛行，導千輪而輕舉。巍巍不與，蕩蕩誰名？功既成焉，事亦畢矣。加以留心佛法，眷言匡護，故莊嚴總持，再興九級。沙門釋子，更度千人，像化彌盛於前朝，寺塔更興於聖世。方頂戴三寶，弘護四依；合掌低頭，忘帝王之貴；斂心屈膝，盡至敬之誠。概自慶遭逢，屬此嘉運，方願息心淨剎，畢志玄門。懍勵六時，以酬聖世之德；翹勤五體，用報罔極之恩。而弈忽肆狂言，上聞朝聽，輕辭蔑聖，利口謗賢，出語醜於梟音，發聲毒於鴆響，專欲破滅佛法，毀廢眾僧，割斷衣糧，減省寺塔，其故何也？弈曾為道士，惡妬居懷，故毀聖劣凡，讚愚勝智，以下謗上，用短加長，違理悖情，一至於此。但讒言害德，偏聽傷賢。故宋受子罕之言，囚於墨翟；魯信季孫之說，逐於尼丘。二子之賢，弗能自免；八條之謗，或累於人。然主上欽明，弗容讒慝，縱其三失，寧致一疑。但浮雲在天，白日有時虧照，遊翳拂目，陽精為之不明，而傅弈浮辭，迷於視聽，情理眩惑，言語混淆，弗可專聽，豈應偏信。請共決對存毀分甘，概忝在緇徒，預參法侶，忽聞誹謗，寧不深傷！縱迴刃刳心，未以為痛；抽刀斮髓，詎以為殘；謗讟之深，傷酷甚此。經云，亡身護法，沒命弘道。此其時也！方抽腸瀝膽，報邪逆之仇讎；申表獻誠，雪師父之謗辱。冒昧忤聽，追用驚惶。謹言。謹奏決破傅弈謗佛毀僧事八條，列之如左。第一決破僧尼六十已還，簡令作丁兵，強農勸事。
概聞，至理絕言，本出毀譽之外；玄宗離說，寔超語默之端。然物情不悟，寄言深淺，世道多惑，假示精麤。故有內外道殊，邪正說異，凡聖位別，大小教分。若以同會一乘，豈執之以謗佛；終趣極果，不封之以謬真。譬千川之赴滄溟，萬流之歸巨海。內外明證，豈虛言哉？故法華言：於諸過去佛，現在或滅度，若有聞法者，無一不成佛。又涅槃經言：一切眾生皆有佛性，究竟皆當成得佛道。又道家法輪云：若見沙門思念無量，願早出身以習佛真；若見佛圖思念無量，當願一切普入法門。又靈寶洞玄真一經云：眾真高仙已得佛道。又靈寶太上秘要經云：各於現在，同得佛道。故知不二妙門，終須齊入，唯一極果，要必同登，茍執異端，自貽迷墜。近代學者，率意庸愚，偷竊真言，安置偽典。故五道輪轉託作仙經，三千威儀假稱道戒。詣佛受法改作天尊，勤行作佛轉為金闕。本行迴為本相，佛言題作道言，摸託佛法之威儀，仿習眾僧之法式。或持真當偽，詎識是非。翻正入邪，豈知顛倒。事同癡賊，竊狐裘而反披；有類愚夫，盜珠瓔而倒著。如斯條類，數亦眾多，略舉二三，不可覶縷。但傅弈曾為道士，身服黃衣，不遵李老無為之風，專行張陵兵吏之法。或身為米賊，聚斂無端，名稱鬼卒，呪詛寧忌。湯沐櫛梳與俗既同，耽荒愛慾，將世何別？加以內懷嫉意，外肆狂言，誹謗紛紜，罵詈重疊。此而可忍，孰不可容。今依事條，次第決破，願垂聖鑒，少詳覽焉。弈言，眾僧剃髮染衣，不謁帝王，違離父母，非忠孝者。今之道士，戴幘冠巾，應拜時君，在家侍養，為忠孝不？今既不然，豈獨偏責？夫論忠者，事君以盡命，殉義以忘身。孝者，奉親竭誠，存沒以資濟。故道安直諌以輔秦，佛圖忠言以匡趙。目連捧缽而餉母，釋迦擔棺而葬親，寧國濟家，豈非忠孝也？不如道士張魯亂於漢朝，孫恩反於晉國，陳瑞習道而夷族，公旗學仙而滅門，亂國破家，豈有忠孝也？又言，眾僧仇疋內通衣形外隔，夭胎殺子違禮逆天者，今道士既合氣修齋，交接受道，應護胎生子，順禮合天。此則伉儷久成，陰陽本合，而無產孕。真是夭胎，宜簡令作民，使其養子，增加戶口，添足兵丁，豈非益國利民者乎？又言，僧有十萬，六十已還，簡令作丁，則兵強農勸者。夫論兵強者，尋眾僧之類，稟如來之教，食唯米麵之素，供唯芋蒻之資。體瘠力羸，心虛氣弱，不折生草，詎踐䖵虫。習忍修慈，好生惡殺，對敵多怯，下手必疑，徒勞行陣，無益兵勢也。如論道士，人足數萬，祭三事五，受禁行符，章奏必宰雞肫，祭醮要求酒脯，臠膾醑醪，恣其醉飽，體肥力壯，心勇氣強，安忍無親，惡生好殺，臨陣必勇，下手不疑，列以軍伍，決強兵勢。若挍其力，則道士強；論其德，眾僧勝。去取之宜，斷可知矣。若言躬耕力作，以為農勸者，此由局見，未是通途。夫俗不可以一禮齊，政不可以一道治，士不可以一行取，民不可以一業成。故漢書貨殖部云，古之四民，不得雜處。士相與言仁義於朝宴，工相與議伎巧於官府，商相與語財利於市井，農相與議稼穡於田野。此四者各安其居，而樂其業。故得財成天地之宜，用資國家之利。今者眾僧亦各有業。論其內，以慈忍推心，即是士之仁義；語其外，以權巧化物，即是工之伎能；談其行，以施報相酬，即是商之市井；語其道，以自他兼濟，即是農之力田。此則剋誠可以感鬼神，唯德能以動天地，運慈心以降澤，布恩惠以潤時。故善政者，驟雨隨車，飛螟避境，隴麥雙穟，成禾九栽。蓋由善政之功，匪唯勤農之力者矣。又言，欲令眾僧拜謁帝王，編於朝典者，此之一見，迷倒最深。既自落坑，引他墜井，欲令同陷，其可得乎？昔，桓玄篡逆，狂悖無道，已有此論，朝議不從，云：沙門釋子，剃髮染衣，許其方外之人，不拘域中之禮。故袈裟偏袒，非朝宗之服；缽盂錫杖，豈廊廟之器？而玄悖逆，固執不悛。既屈辱三尊，飄蕩七廟，民怨神怒，眾叛親離，軍敗於東陵，身喪於西浦。覆車明鑒，孰不誡哉！我大唐皇帝，命聖挺生，應休明之期，當會昌之運，止塗息炭，拔溺濟沉，弘聖教以訓民，垂至仁以育物，年和歲稔，氣阜時昌，至德玄功，疇能殫紀。加以內懷四信，外奉三尊，屈乘輿而歸依，降冕旒而迴向。故得八方稽顙，萬國朝風，豈責離俗之人，令備在家之禮？今道士披褐執板，戴幘冠巾，既服臣吏之衣，須行朝謁之禮。昔天師貴士尚拜帝王，今鬼卒賤夫須跪卿相，宜令道士習其師法，朝謁帝王，參拜官長，編於朝典，不亦宜乎！
論言：案漢魏已來，時經九代，其間道士左道亂朝，妖言犯國者，披閱圖史，何世而無？後漢獻帝張陵、張魯詐說鬼語，假作讖書，云：漢祚滅後，黃衣得天下。遂與鉅鹿、張角遠為外應，造黃布巾，披黃帔，聚合徒眾，誑誘愚民，謀危社稷，尋被誅滅。故禮云：左道亂群者殺之。今者道士不著李老參朝之服，乃披張魯亂國之衣，師弟相承，賊行不改，人數既多，共結賊黨。或致窺覦，寧不備預？計數有五萬，簡令作丁，年稅貲租，歲產男女，則利國益民，強兵農勸。如概愚見，其如法者，遵而奉之；其違禁者，廢而使之。庶莠稗一除，田苗鬱茂，姦邪既遣，徒眾肅清，豈不善歟？
第二決破寺作草堂土舍，則秦皇漢武為有德之君。概聞，法身無像，應物有方。故假現全身，置于多寶之塔；權分碎質，流乎阿育之龕。故能聚散隨緣，存亡任物，聖力權變，不可思議。但佛生天竺，隨其土風，葬必闍維，收必起塔。塔即是廟，廟者貌也。祭祀承事，如貌存焉，今之國家宗廟社稷類皆然也。但如來滅度一百年後，有阿輸伽王鐵輪御世，以威德使鬼神，福力興靈廟。故八萬四千之塔，不日而成；千柱百梁之堂，匪朝既就。詎勞人力，自是神功，豈以凡夫之情，而疑聖賢之事？何異斗筲測大海，尺寸量虛空，其可得乎？舍利東流，吳王創感，僧會稽請，丹誠至而忽臨；孫權驗試，砧磓陷而彌固。於是騰光上徹，照灼斧扆之間；發彩傍通，鬱映巖廊之下。會時欣躍廣讚威靈，爰及朝臣聞皆信伏，即為建塔，并置伽藍。緣是江左大弘佛事，豈若太上骨朽於關中，判無舍利；天師體葬於蛇腹，詎有遺身。靡所依憑，便生妖詐。聞佛有舍利八斛，用表遺身，遂畜小石二枚，以代仙卵。然仙卵本狂豕之陰，玄壇乃老鬼之廟。若言舍利胡骨，理勝狂豕之陰；佛圖胡塚，寧同老鬼之廟？豈可以高下相況，等級寄言？故今道士見舍利如眼梗，詎肯歸依；睹浮圖若心刺，專謀破毀。徒懷邪惡，其可得乎？歷代已來，為帝王者，並夙種善根，多懷正信，傾珍造塔，撤寶崇真，皆欲伸其追遠之誠，致其如在之敬。故繕興九級備盡莊嚴，式構百梁窮其壯麗，致使貧人捧奠，則梵宮立成；長者絣繩，天堂即現。因果之道，斯理皎然，闇識之徒，弗能悟矣。論言：案仁王經，世間帝王有其五種：一粟散王，威德最劣。二鐵輪王，治閻浮提。三銅輪王，兼二天下。四銀輪王，化三天下。五金輪王，統四天下。此之五王，論其位，上下不同；語其德，勝劣有異。推秦皇、漢武，閻浮提內，唯王震旦，五種王中，粟散王也。斯乃德劣而居勝殿，位卑而處高臺。不以恩惠感人，專以鞭撻使物，致神祇憤責，民庶呼嗟。故史官貶之，以為無道。又身歿之後，盛造墳陵，費損萬金，勞役百姓。於是骨肉消散，靈影滅無，年代寂寥，威福何在？我釋迦應世，德位獨高，道冠百靈，神超萬億，聖中極聖，德過千聖之前；王中法王，位居百王之上。豈伊秦皇、漢武，而校其優劣者哉？佛則德高而居勝殿，位極而處高臺。唯以德化感人，不用鞭撻使物。自有帝王喜捨，靈神影助，滅度之後，為興塔廟，舍利不滅，威靈尚存。毀之立見惡徵，破之眼看致禍。故吳主孫皓奢淫苛虐，不忌罪福，言無報應，掘得銅像，令置廁前，至四月八日小便，像頭云：今八日，以灌爾頂。須臾之間，即患陰痛，苦毒難堪。太史占之，云犯大神，遍禱靈祇，都無降異。後聞說佛，方乃驚惶，自慨前過，即遣迎像，香湯沐浴，叩頭謝過，應聲即愈。緣是生信，誡懼終身。又宋臣謝晦身臨荊州，城內有五層寺，寺有舍利塔。晦性凶悖，先無誠信，云寺塔不宜在城，令毀而出之。於是自領軍士，直至塔前，眾皆戰慄，莫敢舉手。晦遂嚴鼓，驅逼軍人，撞擊龕門，破斫尊像。俄而雲霧闇地，風塵張天，晦及軍人，身蒙灰土，以手拭之，皮肉隨落，遂成惡疾，遍身癩瘡。不久叛逆尋被誅滅。此事並如宋宣驗記說。略依記傳，疏此事條，示諸未悟，曉其心目耳。如概愚見，釋迦應世，物共尊崇，在昔之時，已有寺塔，今之造者，請而存之。李老棄世心尚虛無，在世之時全無舘舍。今之奢競，請宜省之。
第三決破諸州及縣減省寺塔，則民安國治。概聞，在昔明王恭己南面，智落天地不自慮也，辯雕萬物不自說也。何則？勞於求土，逸於驅使之士，但得其人，天下自治。故訪道宣室，思政明堂，揆務分司，沿方授職，八凱並列，十亂當朝。用能保乂國家，剋寧社稷。於是弘慈悲之化，緩賦而恤貧；行至仁之教，省刑而慎獄。敷德澤遠至而邇安，定成功制禮而作樂。斯為至治，可得而稱。故書云：治國以安民為基，安民以良吏為本。若得其人則國安，非其人則民亂。故知忠臣、良吏，可以治國安民者也。然須崇善建福，樹果修因，敬事神明，承奉靈廟，豈可毀塔廢廟，併寺逐僧。靈祇為徵，禍福須慎，而弈兇悖，專肆狂言，聖朝明鑒，理無致惑。
論言：竊見摽樹為社，立塼石以稱君；累土成壇，束茅纂而為飾。至於急厄求請，微有威靈，雨旱祈誠，片致恩福，況佛神儀嶷爾，靈相儼然，而欲輕毀，其可得也？自漢明感夢，寺興白馬之名；孫權驗瑞，塔始建初之號。自斯厥後，相係而興。向若神道泯無帝王，豈應敬事？威靈歇滅國主，寧復遵承？並以目驗身臨，故使歸依迴向。未若道家，都無承據。李老事周之日，未有玄壇；張陵謀漢之晨，方興觀舍。故後漢順帝中，有沛人張陵，客遊蜀土，聞古老相傳云：昔，漢高祖應二十四氣，祭二十四山，遂王有天下。陵不度德，遂搆此謀，殺牛祭祀二十四所，置以土壇，戴以草屋，稱二十四治。治館之興始乎此也。二十三所在於蜀地，尹喜一所在於咸陽。於是誑誘愚民，招合兇黨，斂租稅米，謀為亂階。時被蛇吞，逆舋弗作，至孫張魯，禍亂方興，起於漢中，為曹操誅滅。自爾迄今，群孽相係，依託治館，恆作妖邪。故漢順帝中平元年，鉅鹿人張角，自稱黃天部師，有三十六將，皆著黃布巾，遠與張魯相應，眾至十萬，焚燒鄴城。漢遣河南尹何進，將兵討滅。又晉武帝咸寧二年，為道士陳瑞，以左道惑眾，自號天師，徒附數千，積有歲月，為益州刺史王濬誅滅。又晉文帝太和元年，彭城道士盧悚，自稱大道祭酒，以邪術惑眾，聚合徒黨，向晨攻廣漢門云，迎海西公殿中。桓秘等覺知與戰，尋並誅斬。又梁武帝大同五年，道士袁矜妖言惑眾，行禁步岡，官軍收掩，尋被戮滅。至隋開皇十年，綿州昌隆縣道士蒲童與左童二人在崩溪館，自稱得聖，誑惑人民，重床至屋卻坐其上，云十五童女方堪受法，令女登床，以幕圍繞，遂便姦匿。如此經月，計所姦女出數百人。後事發覺，因遂逃亡。又開皇十八年，益州道士韓朗、綿州道士黃儒林，扇惑蜀王，令興惡逆云：欲建大事，須藉勝緣。遂教蜀王傾倉竭庫，造千尺道像，建千日大齋，畫先帝形，反縛頭手，呪而厭之。河北公趙仲卿檢察得實，送身京省，被問伏罪，出市被刑。今大唐革命，妖惑尚興，以去武德三年，綿州昌隆縣民李望，先事黃老，恆作妖邪。去大業季年，有道士蒲子真，微閑道術，被送東京，至梁漢身死，因葬在彼，而李望矯假云，子真近還。又彼縣山側有一石室，巖穴幽闇，人莫敢窺。望乃依憑，以作妖詐，在明則張喉大語，領納通傳；入闇則噎氣小聲，詐說禍福，遂令正直檀越幾致迴心，邪曲愚夫理宜專信。道士傳說，達縣聞州，官人初檢，並皆信受，後刺史李大禮云，此事非輕，必須申奏，要假親驗，方定是非。遂與闔州官人并道士等一百餘騎，同乘鞍馬，競飾衣巾，多料祭盤，倍科醮物，酒脯雜味，任彼所須，同至窟前，再拜祈請。望時詐答，聞者傾心。唯巴西縣令樂世質深達機情，知其誑詐，入闇密候，見望咽聲，質時呵之，望即款伏，收禁州獄，方欲科罪，未經數日，服藥而終。概緬尋圖史，博究古今，記傳所聞，眼目所見，左道亂政，世有其人。略出五三，以為鑒誡，希垂照覽，宜簡除之。如概愚見，若行李老清虛之道，依而存之；若習張陵雜穢之法，糾而廢之。此則蕩彼妖邪，去其殘賊，可謂止暴息亂，豈非治國安民者乎？
第四決破僧尼衣布省齋，則蠶無橫死，貧人不飢。概聞，稟和合之氣，成虛假之身。外命所須，藉衣食以資養；內報所恃，依形神以存立。形神不可孤立，藉衣食以資之；衣食不可過費，行廉恥以節之。故遺教經云，比丘受食，趣得支身。又言，著壞色衣，以捨飾好。斯為明訓，孰不遵行？但如來制戒，對根不同，人有上下，制有寬急。上則制之以急，使其頓修；下則授之以寬，令其漸進。上制急者日唯一食，食止菜蔬，身止三衣，衣唯糞掃；下制寬者食許兩時，味通蘇乳，衣開十長，服許繒綿。或有老病之僧身兼凍餧，沉痾之士體困飢寒，須給其衣裘，資其藥石。此則上根不假眾具，自爾證真；下輩要藉資緣，方得悟道。欲令一准，其可得乎？若節僧尼衣布省齋，濟貧活蠒者，計僧尼一齋止餐一缽，一著唯衣數縑，而言損田夫十口，殺蠶十萬者，計道士一醮酒脯百盤，一年命綾千疋，應損千軍之食，殺萬億之蠶，而弈知道士損多，佯癡不計。僧尼費少，子細偏論，此全黨言，君子弗聽。如概愚見，宜斷道士醮祭及以命綾，此則有益於國家，不損於民物。若縱而不禁，損國害民，聖上欽明，寧不鑒照？論言：尋道士盟經，先受十戒，次八十戒，後一百八十戒，及三百大戒，乃至坐起臥息，三千威儀，皆云秘要，不妄授人。尋靈寶智慧，上品十戒，創首即言：不色不欲，心無放蕩。又消摩智慧經言：見人妻子，願出愛獄。道士稟承，理應遵用，而建首不行，專事違犯，何者？戴巾執板，似欲依經，而畜婦養兒，還成破戒。此則公行色欲，竟不知慚。故違經戒，寧應有愧。何異雞雀對戶交欲而無羞，狗豕當衢行婬而無恥。多飲鹹水，忘失思微，縱恣六情，違犯十戒，初之一戒既破不持，後之三千理廢無用。符録科禁，何所施行。又依老子金丹之經，真人內朝之律，朔望之祭，侍師私房。情意相親，男女交接，使四目兩鼻上下相當，兩口兩舌彼此相對。陰陽既接，精氣遂通。此則夫婦禮成，男女道合，以斯修道，道弗可修，以此出家，家寧可出，顛倒迷惑，何其甚哉！又言，佛是黠兒，理豐智慧，觀音戲伎實足權奇，不同祭酒亂朝痴無智慧，天師蛇螫，詎有神通。夫免禁釋囚諸佛大慈，拔苦除害觀音至行，祈恩自施，非詐誘而覓財；報德出心，豈迫脅而取物。若觀音慈悲拔獄即是詃囚，天師行禁煞怨應為斬士。然佛睹善則勸，聞惡則憐，慈悲平等，怨親無二。老子亦言：其善者吾亦善之，其不善者吾亦善之。不如天師事五將三神四司九府，受咒咀之法，行禁厭之符。怨者令顛狂失心，憎者使驚怖失命。此真世俗之惡神，人間之煞鬼也。如概愚見，今時道士塗炭合氣禁咒章符，此並非李老正言，乃是張陵邪法，妖惑誑詐損國害民。請宜禁斷息其邪偽也。
第五決破斷僧尼䝻貯，則百姓豐滿，將士皆富。概聞，八大覺行以少欲標先，五比丘名以乞士為最。故少欲省事，無復經營之憂；乞士任緣，寧有藏積之累。老子云，多藏必亡。周禮云，積而能散。積而能散則行合檀那，多藏必亡言符聖旨。尋老子行無為之道，專任清虛，修寂靜之心，弗營世務。然今道士都不遵承，故二録大齋三元慶會，招合愚黨誘誑迷徒設，廚食以邀賓，置酒鮭以待客，遂使監齋分肉事等庖丁，觀主典鮭還如屠士，肉須乾腊雜血便吞，酒使清醇半糟即啜，饕餮難滿縱恣無厭。加以多料紬綾以為命綵，廣科黍麥持作道租，傍此興生積聚盈庫，因斯番轉居貯連倉。溪壑之心寧知滿極。至於高門仕族判不歸從，下姓田夫偏來湊集。非是崇其道法，直為貪其酒鮭，猥雜繁多弗可殫述，加以徒眾卑末人品凡庸。故出家沙門多是貴勝，在觀道士例是卑微。故梁武帝登祚之後，施身入寺供養眾僧。隋帝之時，秦孝王兒捨位出家修行佛法，未曾聞一帝王施身入觀，未曾見一王子出家事道。自餘高門士族貴勝豪家，或有夫婦相辭俱時離俗，男女相勸同共出家，目見耳聞何待言說。若言斷僧尼䝻貯令軍民富足者，夫論貧富皆是業緣，貴賤並關運命。愚智不可易慮，妍醜弗可換身。故經云：果報好惡定之於業。書云：命相吉凶懸之於天。以此言之，軍民業貧者，與之而弗得；必其相富者，任置而恆豐。故漢文帝以夢而寵鄧通，相者占通貧而餓死。帝曰：能富在我，何謂貧乎。與之銅山專任冶鑄，後遭事逃避餓死人家。又高駒麗王侍婢有娠，相者占之，貴而當王。王曰：非我之胤。便欲殺之。婢曰：氣從天來，故我有娠。及子之產，王謂不祥，捐圈則豬噓，棄欄則馬乳，而得不死，卒為夫餘之王。故知業緣命運定於冥兆，終然不處，弗可與奪也。論言：案經所明業果不謬，作善得福為惡受殃。斯理皎然，如何致惑。今若引經，據理彌益其深迷。且依書指事，開其淺識。何者。昔武丁之時，亳有桑穀共生于朝。太史占曰：野草生朝，朝其亡矣。武丁恐懼側身修善，桑穀枯死，殷道中興。豈非為善而有福也。又帝辛之時，有雀生烏在城之隅。太史占曰：以小生大，國家必昌。帝辛驕暴不修善政，殷國遂亡。豈非為惡之有殃也。如弈所言，將生時之實貨，買死後之虛名。意謂生時有施，死後無報。愚闇之甚，奚可與言！眼見春時種殖空竭倉儲，秋收冬藏充牣府庫。故施有來報，感胎疊之與掌錢；德必現酬，致銜珠之與負鹿。此並經籍明證，何可致疑。又言，禮佛不得尊豪，設齋不得富貴者，尋國家太廟，先皇之靈，百神陪侍，萬民恃賴，至尊拜跪。故得居大位而處尊名，臣吏鞠躬荷寵祿而享富貴，況佛法王威神高遠，德過千聖，道冠百靈。禮拜祈誠，理當富貴，歸依懇至，必致尊豪。昔人一瓢以濟餧夫，尚得扶輪相報，今一齋以供大聖，寧無福祿相酬。科類而言，理無致惑，如概所見，䝻貯有二：一則是眾佛已先聽，二則是私如來久制。此開眾禁私大聖明訓，宜令道士習此成規，禁私開眾漸學佛法。故春秋云：齊桓公問禮於左師與子產，左師曰：夫禮者天之經，地之義，民之行也。大國用之，小國習之。今道習於佛，類同此也。
第六決破帝王無佛則大治年長，有佛則虐政祚短。概聞，中國者三千日月萬萬，三千天地之中央也。故有輪王迭出聖主繼興，御七寶而王四天，行十善而被萬國開平等之化，和怨以睦親；扇慈悲之風，勝殘而去殺。故得不威不怒，物以之行；不役不勞，民以之治。自大劫將邁淳風漸澆，至德云衰正氣斯殄。於是五濁鼎沸，三災競起，十六大國各擅尊名，八千聚落咸據封域，競尋戈劍爭事廢興，彼此貪殘更相屠害。故釋迦愍斯塗炭，哀其沉溺，陳經教勸，善以誘賢，制戒律禁，惡以懲罪，皆令息妄歸真，還源返本。比乎中原之地，上古之初，世朴時淳，書契未作，民澆俗偽，典籍方興。故周公不出於上皇，孔子唯生於下代。制禮作樂，導俗訓民，致治興風，匡時救弊，皆欲令止澆息競，返素還淳。比於釋迦其揆一也。若言帝王未有佛法之前，則大治年長；有佛法之後，則虐政祚短。不得事佛像，不得讀佛經者，科類而言，帝王未有周孔之前，則大治年長；有周孔之後，則虐政祚短。亦不得祭周孔神行周孔教理豈然乎但無佛無法人不知遠惡以脩善；無禮無教，世不識事君以養親。以此而推，禮教不可一日而虧，佛法豈得暫時而廢也。論言：尋弈所引，自後漢光武已前無佛法，則祚久長年，子必嗣父臣不篡君，從漢明已後為有佛法，子弗嗣父，臣多篡君。驗弈此言，知其庸闇，雖引圖史，弗究始終。緬尋上代已來為帝王者，或一身而絕，或累世而亡。如帝少昊治政繁雜，九黎作亂，其嗣不肖一世即亡。帝摯亦無正嗣，治不滿期一身而滅。自後唐堯虞舜子，皆不肖一身絕滅。夏桀、殷紂，並皆暴虐為臣所誅，其間或為臣而篡君。如羿之與寒浞，或為弟而奪兄；如仲壬之與雍己。至乎周世子朝之逐敬王，子廢父也；暨乎秦室趙高之殺二世，臣弒君也。至前漢呂后亂朝王莽篡政，此豈有佛法使之然也。若言自漢明已後迄乎蕭齊，皆為崇佛法虐政祚短至於宇文既破滅佛法，應善政祚長，而弈盡蕭齊則論，至宇文不說。非但誑惑民庶，亦乃欺罔聖明。以此而論，事合繩劾。但宇文篡魏而立虐政無道，君臣猜貳，兄弟相誅，陵蔑聖賢，毀破佛法。治唯五主二十四年，推此一條，帝王無佛法則虐政祚短，有佛法則善政祚長近代同知寧不信也。但弈太史之官委任處重，須慎機密無得妄言。故古者聖人當言而懼，發言而憂，而弈不慮禍福專事妖邪，或置後引初，或隱首露尾，藏護道法謗毀佛僧，唯事偏辭，竟無正語。聖朝明鑑，寧不察哉。如概愚見，帝王欲得祚久年長者，必須興隆佛法樹善修功，慈育群氓勝殘去煞，明死生之分，守止足之心，納忠諌之言，遠佞諂之說。如此則三十之期自遠，七百之祚脩長。故淮南子曰：天下有貴而非位勢有壽而非千歲。適情知足則貴矣，明死生之分則壽矣。
第七決破封周孔之教送與西域，而胡必不肯行用。概聞，仲尼逝而微言絕，弟子喪而大義乖。自爾詩書紛然淆亂，至秦皇焚滅典籍散亡。漢武聿興文藝還闡，至於處大庭之館，居玄宮之室，習無為之道，行不言之教，以謙挹為德，卑弱為心，專任清虛杜絕仁義，務存嘉遁委棄身名。九流之中，則道家之流也。故漢書藝文志云：道流者蓋出於史官，歷記成敗，古今之道，有三十七家。今之李老蓋一家耳。至於建康莊之第，筑碣石之宮，闡儒學之宗，弘文藝之術，興邦制治，導俗訓民，禮樂緝脩，憲章條序。九流之內，儒學之流也。故漢書藝文志云：儒流者蓋出於司徒之官。辯陰陽，明教化，宗堯舜，師仲尼，有五十二家，今儒學所傳也。九流之中，二化為最；百家之內，兩學為先。用各有宜，弗可廢也。何者。道法是虛無之唱而違俗，不可以救弊；儒術乃教化之談而慎民，可以導物。考而言之，非無優降。尋李老專任無為，止求自度心無廣濟，行闕兼他，近同聲聞之自利也。故清淨法行經云，摩訶迦葉化為老子。迦葉既是小心，老子又無大志，法行之言信而非謬也。孔子以術藝訓民禮教齊俗，少習利他，漸學兼濟。巨同菩薩之利他也。故清淨法行經云，儒童菩薩化作孔丘。儒童既是大心，孔丘復有兼濟。法行之說，理豈虛哉。考乎李典爰及孔經，教跡乃分理致終一。若言封周孔之教送與西域，而胡必不行，弈意豈不云。胡教來此，漢人亦不得受。科類而言，昇降懸矣。尋佛是大聖化滿十方，遠降威靈，漢明親睹，君臣欣感，民庶歸心。故遣使西行，遠到天竺，摩騰隨至傳化迄。今周孔小聖德局一方，不能遠降威靈，使彼親感。故西域之人無緣生信，亦不來此迎周孔之經。為此孔教不行西土。以此而推，抑可知矣。論言：尋辛卯夜明，魯史傳其化跡；丙子星㪍，漢冊記其威靈。然後像教西移，法流東漸。自摩騰降漢創譯真言，笈多入隋盛翻釋典，藤皮貝葉遠傳天竺之文，玉牒金牋近翻震旦之語。爾來流演迄至于今，從漢明已來時，經一十五代，譯人一百九十有六。所出經律記論二千一百四十五部，合有六千一百五十二卷。此並梵音所演天竺所傳。論其龍窟經廚，十分而未盡；鷲山法藏，萬倍而何窮。今之所翻蓋少多耳。考其帝代尋其圖史，典誥明據奚可致疑。緬尋道家所注經籍，昔無今有真少偽多。如藝文志明，於道流雖有三十七家七百九十三篇，唯七家八十二篇，明李老清虛自守之道。自餘三十家七百一十一篇，乃明帝王治化古今之道。故後漢書法本內傳云，漢明帝永平十四年正月一日朝正之次，五岳十八觀諸山道士褚善信等六百九十人，聞攝摩滕、竺法蘭等將佛經像，來到洛陽，傾國敬崇，率土歸向，信等內懷惡嫉，求欲校量，盡將道家經書，合三十七部七百四十四卷。當時對燒，並皆焚燼，善信等慚憤憾激而死。以此而推，漢明之時，道家經書止有三十七部七百四十四卷，雖有多軸非盡道經，唯五百九卷是天尊道君所說，餘二百三十五卷乃黃老等諸子之書。自爾已來，過此數者並是道士增加妄造，不可承信。爰至宋朝道士陸脩靜，答宋明帝云，道家經書并藥方符圖，總有一千二百二十八卷，唯此為正，餘者並非。而今道士或出情製造，或改換佛經，添足目録增加部袠，云有二千四十卷。復過前數，幾許浪言。請問道士後出之經，為是天尊更說，為是老子前陳，縱使說經，應有處所，為是何帝何時何年何月。如必有據，容得流傳；如其詐妄，理合刊削。又俗士所製取作道經，此之流類數亦多矣。如太玄經揚雄所造，洞玄經王褒所製，指歸經嚴君平造，三皇經鮑靜所製，開天經張泮所造，化胡經王浮所製。或取槃古之傳，或取諸子之篇，假認俗書以為道教，偷竊釋典持作老經，前已略陳，不能重述。似貧人磬窘盜他寶為家財，飢者困窮噉芻芥為美食。如概所見，老子二篇正是道經，依令行之。自餘諸部皆是妄認，事須正之，庶知道與佛殊，李將釋別，庶使鼠璞，不濫雞鳳條分。後學之徒，豈應謬歟！
第八決破統論佛法虛多實少，道人假說。概聞，真身絕待，非形方質礙可求；至理出情，豈言談語論可得。大矣哉！蕩蕩乎！大道之外；妙矣哉！超絕乎！真一之表。於是四句頓亡，百非洞遣，窮言極慮，物莫能名者哉！但妄識悠悠，迷情蠢蠢，縱四狂而弗惺，耽五醉而長惛。故大聖垂慈，志存拯拔，於是開五生之跡，通四辯之音，非身現身，身滿於法界；無說示說，說遍乎大千。故有微塵化身分散而莫盡，恆沙法藏流演而無窮。故須彌圖經云：寶應聲菩薩化為伏羲，吉祥菩薩化作女媧，儒童應作孔丘，迦葉化為李老，妙德託身開士，能儒誕孕國師。又涅槃經云：所有經書、記論、伎藝、文章，皆是佛說。以此而推，三皇、五帝、孔、李、周、莊，皆是菩薩化身所。收，文字、圖書、詩章、禮樂，並是諸佛法藏所攝。文理昭然豈為虛妄而弈執言謬理。睹化迷真，專以形跡見譏，名器相局。將泥木以毀聖，持鐫盡以難真。然鐫盡代真寧是真佛。泥木表聖非即聖人。故佛有覺名、假名，非實佛有形像，假像非真。非真而立像，為令因像以悟真；非實以施名，為令因名以悟實。無名無實，悟者所以豁虛；非像非真，達人所以玄會。妙哉斯言之至也！深矣斯理之極也！而弈闇於深理，迷於業報，弗論身後，唯計眼前。若言欲求富貴，唯須壯馬負鐵效力疆場，不須造像脩功，以祈福力者，武周壯馬最多，世充厚鉀不少，效力征戰固守疆場，常應富貴，今者何在。若言欲得布絹豐饒，穀米成熟，但栽蒔桑麻積聚爛糞，不須寫涅槃千部，誦法華百遍，以祈福力者，建德廣占桑田，薛舉大足馬糞，長應種殖多納倉廚，今復何在。若言欲得糧貯充牣，耕穫弗，但開渠引水灌畦注埠，不須轉海龍王經十部，以求雨潤者，蕭銑據有荊州，堤堰倍常，沃潤應課收納，保據封疆，今復何在。以此而推，我大唐皇帝內則樹善憑福，外則應天順民。故得華戎率從，群兇授首，倉庫充牣，封域廓清，若非內外福饗，豈能尅定艱難者也。若言欲求忠臣孝子佐世治民，唯讀孝經一卷，老子二篇，不須廣讀佛經者，尋此經但明世間忠孝，未及出世忠孝。何者。夫處俗躬耕奉親以竭力出家脩道尊法以興慈竭力者答現前之小恩，興慈者報將來之大德。雖暫乖敬養似若慢親，終能濟拔方為至孝。斯則利沾三世，豈唯旦夕之勞；恩潤百生，寧責晨昏之養。挍其在出，勝劣明矣。若言老子二篇，足明忠臣孝子佐世治民者，尋老子絕慮守真亡懷厭俗，捐親弗顧棄主如遺，豈論奉孝守忠治民佐世也。故老子云：吾所以有大患者，為吾有身。及吾無身，有何患乎。此令厭身棄世，弗可佐世也。又言：貴身有天下者，可以暫託不可久也。何上公注云：人君貴身而賤人，欲為天下主，則可暫寄，不可久居。此令捨俗遺榮，不可以治民也。尋傅弈負恃兇頑，輕哢脣吻，辭繁理寡，語少罵多。縱瞋毒以中人，逞惡言以迷俗，於是梟音醜氣稍滿村閭，
鴆響毒聲漸喧行路。遂令無識邪黨唱快相傳，達見士流傷歎憐愍，而偏護道法，憎惡佛僧，物類相感，人畜同爾。有類蚩尤之犬吠於軒轅，盜跖之徒惡於夫子弗可怪也。但弈睹佛法尊高，眾僧貴勝，坐必居上，行要在先，帝王盛崇，朝臣頂戴，寺塔宏壯，齋供充盈，民庶爭歸，士女奔湊，至於玄壇之內，事等荒村；治觀之中，還同廢社。時因祭醮，託酒肉以招人；或賴吉凶，假送餉以來物。微沾識解弗受欺誣，少有信心豈從迎請。愧斯寂寞恆有嫉心，致虛搆浮辭強相挫辱，罵詈極其醜氣，咒詛窮其惡言，誹謗弗忌殃疣，譏毀寧計罪福。縱令眼前焚蕩，不稱其心；手下屠刑，寧厭其快。書云，人惡其上，獸惡其網。斯之謂乎！昔，崔晧說：魏太武令破滅佛法，殺害僧尼，自於家內禮事尊像。太武察得忿其矯誑，即便誅戮曝尸都市，敕令行人咸糞其口。太武還興佛法，敬事如初。又周武帝狂悖無道，毀滅佛法，焚燒經像，破壞塔寺，罷廢眾僧，遂身生癩瘡惡疾而死。斯並近代詳驗，靈祟著明。聖上文思久已玄鑑，弈之罪業方墜泥犁，永劫沉淪，深可憐愍。概矜其邪謬，曉以正言。儻或返迷，去道何遠。望諸同惡，咸識此心。
十喻篇上：答李道士十異論有黃巾李仲卿，學謝管窺，智慚臆度。矜白鳥之翼，望駭嵩華；爝火之光，爭輝日月。乃作十異九迷，貶量至聖。余慨其無識，念彼何辜，聊為十喻曉之，九箴誡之。用指諸掌，庶明達君子詳茲而改正焉。
外一異曰：
太上老君託神玄妙玉女，剖左腋而生。
釋迦牟尼寄胎摩耶夫人，開右脅而生。
內一喻曰：
老君逆常，託牧女而左出；世尊順化，因聖母而右生。
開士曰：案盧景裕、戴詵、韋處玄等集解五千文，及梁元帝、周弘政等考義類云：太上有四：謂三皇及堯舜是也。言上古有此大德之君，臨萬民之上。故云太上也。郭莊云：時之所賢者為君，材不稱世者為臣。老子非帝非皇，不在四種之限，有何典據輒稱太上耶？撿道家玄妙及中台朱韜玉札等經，并出塞記云：老是理母所生，不云有玄妙玉女。既非正說，尤假謬談也。仙人玉籙云：仙人無妻，玉女無夫。雖受女形，畢竟不產。若有茲瑞，誠曰可嘉，何為史記無文，周書不載，求虛責實，信矯妄者之言乎？
禮云：退官無位者左遷。論語云：左衽者非禮也。若以左勝右者，道士行道，何不左旋而還右轉耶？國之詔書，皆云如右，並順天之常也。
外二異曰：
老君垂訓，開不生不滅之長生。
釋迦設教，示不滅不生之永滅。
內二喻曰：
李聃稟質，有生有滅，畏患生之生，反招白首。
釋迦垂象，示滅示生，歸寂滅之滅，乃耀金軀。
開士曰：老子云：吾有大患，莫若有身，使吾無身，吾有何患？患之所由，莫若身矣。老子既患有身，欲求無惱，未免頭白，與世不殊。若言長生，何因早死？
外三異曰：
老君應生，出茲東夏。
釋迦降跡，挺彼西戎。
內三喻曰：
重耳誕形，居東周之苦縣。
能仁降跡，出中夏之神州。
開士曰：智度論云：千千重數，故曰大千，二過復千，故曰三千。迦維羅衛居其中也。婁炭經曰：蔥河以東，名為震旦，以日初出，耀於東隅，故得名也。諸佛出世，皆在中州，不生邊邑。邊邑若生地為之傾。按法苑傳、高僧傳、永初記等云，宋何承天與智嚴法師共爭邊中，法師云：中天竺地，夏至之日，日正中時，豎木無影。漢國影臺，至期立表，猶餘陰在。依算經天上一寸，地下千里，何乃悟焉，中邊始定。約事為論，中天竺國則地之中心，方別拒海五萬餘里。若准此土，東約海濱，便可震旦本自居東，迦維未肯為西，其理驗矣。
外四異曰：
老君文王之日，為隆周之宗師。
釋迦莊王之時，為罽賓之教主。
內四喻曰：
伯陽職處小臣，忝充藏吏，不在文王之日，亦非隆周之師。
牟尼位居太子，身證特尊，當昭王之盛年，為閻浮之教主。
開士曰：前漢書云：孔子為上上流，是聖；老子為中上流，是賢。何晏、王弼云：老未及聖。二教論云：柱史在朝，本非諧贊，出周入秦，為尹言道。無聞諸侯，不見天子。若為周師，史無明證。不符正說，其可得乎？案史記、王儉百家譜云，李者高陽之後，始祖咎繇為舜理官，因遂氏焉。李氏之興起於聃也。自聃之前，未有李姓，唯氏理焉。以樹下生，乃稱李氏，老子之子名宗，仕魏文侯，蓋春秋之末，六國時人也。文王之世既無李姓，何得有聃出為周師？年代參差，無的依據。抱朴云，出文王世。嵇康皇甫謐並云生殷末者，蓋指道之偽文，非國典所載。
外五異曰：
老君降跡周王之代，三隱三顯，五百餘年。
釋迦應生胡國之時，一滅一生，壽唯八十。
內五喻曰：
李氏三隱三顯，既無的據可依。假令五百許年，猶慚龜鶴之壽。
法王一滅一生，示現微塵之容。八十年間，開誘恆沙之眾。
開士曰：撿諸史正典，無三隱三顯出沒之文。唯臧兢諸揉等考義例云，為孔說仁義禮樂之本，為一時。赧王之世，千室以疾病致感，老君受百八十戒，并太平經一百七十篇，為二時。至漢安帝時，授張天師正一明威之教。于時自稱周之柱史，為大上所遣，為三時也。
夫應形設教，必藉有緣，勸化度人，皆資徒眾。豈可五百年間，全無弟子。三出三隱，不見門人？稟學親承，杳然河漢；烏有之說，委巷空傳。在周劣駕小車；鬢垂絲髮，來漢即能簫鼓。雲萃雨從。干寶搜神，未聞其說。齊諧異記，不載斯靈。撫臆論心，詭妄尤甚。
外六異曰：
老君降世，始自周文之日，訖乎孔丘之時。
釋迦下生，肇於淨飯之家，當我莊王之世。
內六喻曰：
老聃生桓王丁卯之歲，終景王壬午之年。雖訖孔丘之時，不出姬昌之世。
調御誕昭王甲寅之年，終穆王壬申之歲。是為淨飯之胤，本生莊王之前。
開士曰：孔子至周，見老聃而問禮焉。史記具顯，為文王師，則無典證。出於周末，其事可尋；若在周初，史文不載。又檢周禮官儀，武成康之世，並無柱史、藏吏之名，當是正品闕條，周末小吏耳。
外七異曰：
老君初生周代，晚適流沙。不測所終，莫知方所。
釋迦生於西國，終彼提河，弟子搥胸，群胡大叫。
內七喻曰：
老子生於賴鄉，葬於槐里。詳乎秦佚之吊，責在遁天之形。
瞿曇出彼王宮，隱茲鶴樹。傳乎漢明之世，秘在蘭臺之書。
開士曰：莊子·內篇云，老聃死，秦佚吊之，三號而出。弟子怪問，非夫子之徒歟？秦佚曰：向吾入見，少者哭之如哭其父，老者哭之如哭其子。古者謂之遁天之形，始以為其人也，而今非也。遁者隱也，天者免縛也，形者身也。言始以老子為免縛隱形之仙，今則非也。嗟其諂曲，取人之情，故不免死，非我友也。
外八異曰：
老君蹈五把十，美眉方口，雙柱參漏，日角月懸，此中國聖人之相。
釋迦鼻如金挺，眼類井星，精若青蓮，頭生螺髮，此西域佛陀之相。
內八喻曰：
李老羌眉方口，蓋是長者之徵。蹈五把十，未為聖人之相。
婆伽聚日融金之色，既彰希有之徵，萬字千輻之奇，誠摽聖人之相。
開士曰：老子中胎等經云：老聃黃色廣顙，長耳大目，疏齒厚脣，手把十字之文，腳蹈二五之畫。止是人間之異相，非聖者之奇姿也。傳記並云：老子鼻隆薄頭，尖口高齒，疏眼睞耳，摘髮蒼黧色，厚脣長耳。其狀如此，豈比佛耶？如來身長丈六，方正不傾，圓光七尺，照諸幽冥。頂有肉髻，其髮紺青，耳覆垂埵，目視開明；師子頰車七合網盈，口四十齒方白齊平，舌能掩面蓮花葉形，手內外握掌文皆成。其語雷震八種音聲，胸上萬字，足輪千縈，色融紫磨，相好難名，具三十二八十種禎。放一光而地獄休息，演一法使苦痛安寧，備列眾經，不煩委指。
外九異曰：
老君設教，敬讓威儀，自依中夏。
釋迦制法，恭肅儀容，還遵外國。
內九喻曰：
老是俗人，官居末品，衣冠拜伏，自奉朝章。
佛為聖主，道與俗乖，服貌威儀，豈同凡制。
開士曰：昔丹陽余玫興撰明真論以駮道士，出其偽妄，詳彼論焉。言巾褐之服正是古日儒墨之所服也。在昔五帝鹿巾，許由皮冠，並俗者之服耳。褐身長三丈六尺，有三百六十寸，言法一歲三十六旬，或象一年三百六十日也。褐前有二帶，言法陰陽兩判，巾之兩角又法二儀。余氏又云，若周秦二世，即以夏之十月為年。至於分度盈縮，曆運折除，復焉得三百六十數耶？考堯舜周孔，不為此服，尋黃帝之遇皇人九真之靈，又降帝嚳，至夏禹開塗鍾二山之藏。窮此等服，曾無據焉。案周有赤雀之徵，且感丹書之瑞，既符火德，世服朱衣。老是周人，兼陪末吏，冠履拜伏，自奉恆儀。即曰治頭，本名鬼卒。黃巾赤籙，不效伯陽，祝水行符，親師張氏。非道非俗，祖習誰風外十異曰：
老君之教，以復孝慈為德本。
釋迦之法，以捨親戚為行先。
內十喻曰：
老訓狂勃，殺二親為行先。
釋教仁慈，濟四生為德本。
開士曰：汝化胡經言：喜欲從聃。聃曰：若有至心隨我去者，當斬汝父母妻子七人頭者，乃可去耳。喜乃至心，便自斬父母七人，將頭到聃前，便成七豬頭。夫順天地之道者，行也；不傷和氣者，孝也。丁蘭感通於朽木，董永孝致於天女。禽獸猶有母子而知親，況聃喜行道於天下，斬其父母，何名孝乎？戮其妻子，豈謂慈乎？
內從生有勝劣第一，立教有淺深二，德位有高卑三，化緣有廣陜四，壽夭有延促五，化跡有先後六，遷謝有顯晦七，相好有少多八，威儀有同異九，法門有頓漸十。
外從生左右異一。
外論曰：聖人應跡，異彼凡夫。或乘龍象以處胎，乍開脅腋而出世。雖復無關兩氣，非假二親，至於左右之殊，其優劣之異一也。
內喻曰：左衽者則戎狄所尊，右命者為中華所尚。故春秋云：冢卿無命，介卿有之，不亦左乎？史記云：藺相如功大，位在廉頗右，頗恥之。又云：張儀相右，秦而左魏，犀首相右，韓而左魏。蓋云不便也。禮云：左道亂群殺之。豈非右優而左劣也？皇甫謐高士傳云：老子楚之相人，家于渦水之陰，師事常松子。及常子有疾，耳往問疾焉。嵇康云：李耳從涓子學九仙之術。撿太史公等眾書，不云老子剖左腋生。既無正出，不可承信，明矣。驗知揮戈操翰，蓋文武之先；五氣三光，寔陰陽之首。是以釋門右轉，且符人用；張陵左道，信逆天常。何者？釋迦起無緣之慈，應有機之召，語其跡也。則行滿三祇，相圓百劫，降神而乘玉象，掩耀而誕金姿。三十二祥休徵，開於地府，一十八梵禎瑞，駭於天宮。靈相周於十方，神光顯乎八極，述其本也。久證圓明，塵沙莫能算其壽；早登寂照，虛空無以量其體。豈唯就攀枝而偉瑞，徵白首而效祥，猶螢光與龍燭競輝，魚目共蛇珠並曜。爾道之劣一也。
外論曰：夫等無生滅，其理則均，導世引凡，不無差異。但生者物之所以欣，滅者物之所以惡。然則生道難得，必俟修功；滅法易求，詎勞稟學。是知騰神駕景，自可積劫身存，氣盡形殂，固當一時神逝。此教門之殊二也。
內立教有淺深。
內喻曰：夫滅身以懼大患，絕智以避長勞，議生靈於懸疣，齊泯性於王樂，蓋老莊之談也。且綿綿常住，古皇則不死不終；繩繩無名，老氏則復歸無物。然常存非永沒之稱，無物豈長生之化耶？抑復明其淺深，至如保弱守雌之文，虛心實腹之論，審浮生之有量，嗟智水之無涯。語大則局在域中，陶鈞則不出性分，盍其志也。豈與夫大覺開無窮之緣，挺圓極之照。測微則窮乎絕隙，究理則控在無方。美氣與氤氳共和，神軀同太虛比固，語其量也。猶嵩華與培塿殊峻，溟渤將坎井異深。爾道之劣二也。
外方位東西異三。
外論曰：夫東西二方，自有陰陽之別；左右兩位，便成仁義之殊。仁惟長善，陽又通生，義主裁成，陰論肅煞。二氣為教，則陰不及陽；五德為言，則仁深義淺。此方位之殊，三也。
內喻曰：夫金夫木妻，陰陽孰可永執？离南坎北，男女匪有定方？所以子午以東為陽者，取男女生於東方也；子午以西為陰者，言父母老於西方也。此則從生老以判陰陽，非尊卑以言勝劣。假令父母在西，未應卑子，男女在東，豈敢尊父？仁非義則不成，義非仁則不養。所以子午以東，仁也；父西，義也。隨處立準，無惑大方。茍局判於所生而拘限於封域者，亦當西羌大禹所出，仁汎之德頓虛，東夷文王所生，裁成之教永缺。吞江納漢，非湫隘之陋居；浮渭據涇，無帝皇之神宅。夫釋氏者，天上地下，分然居其尊；三界六道，卓爾推其妙。加以小學二乘之侶，大心五品之倫，譬眾星之拱北辰，若金山之麗碧海，足令鹿頭象面，屈矯抗之心，六異十仙，申伏膺之禮。何止挫徐甲於庸夫，導尹喜於關吏，稟學於牙齒之際，收名於藏吏之間乎？爾道之劣三也。
外論曰：夫華夷禮隔，尊卑著自典墳；邊正道乖，勝存乎史冊。戎狄之主，不許僭號稱王；楚越之君，故自貶之為子。豈可獯鬻之小匠，疋我天王之大師，此華夷之異，四也。
內喻曰：案道德序云，老子脩道自隱，以無名為務，周衰出關，二篇之教乃作。然周書、典謨無老氏所制。案二教論云，五千文者，容成所說，老為尹談。蓋述而不作也。又職惟藏吏，位非阿衡，隆周之師，將非烏有。釋迦降神羅衛，託質王宮，智實生知，道惟遍覺。演慧明於百億，敷法雲於大千，靈澤周於十方，神化覃於四表。崇崖峻壁之典，龍居象之文。蓋盈溢於茲矣。雖弘羊潛計之術，莫能紀其纖芥；鄒衍談天之論，無以議其涓滴。豈夫章詮八十，文列五千而已哉？恨子未窺牆仞，致有武叔之毀，亦復何傷日月，故多念其不知耳。爾道之劣四也。
外論曰：夫老君道契環中，與虛空而等量，神超象外，隨變化而無窮。所以壽命固不同凡，隱顯居然異俗。
釋迦生涯有限，壽乃促期，一滅不能再生，八十何期危脆！此壽夭之異，五也。
內喻曰：序云：懷於李氏處胎八十一年，蓋太陽之數，壽一百六十年，處胎已過其半。三變五百，將非假稱珍怪？太史公以為，楚老萊子及周太史儋，皆老子也。或言二百三十年，或一百六十歲。皇甫謐云：諸子之書，近為難信，唯秦佚吊焉，老死信矣。世人見谷神不死，是以玄牝。故好事者遂假託焉。神仙傳云：鬱華子、錄回子、傳豫子、大成子、赤精子、武成子、尹壽子、真行子、錫射子及邑先生等，並是老身者，止見碎書，不出神仙正經，未可據用也。夫有天地則有道術，道術之士何時暫乏，豈獨常是一老子也？皆由晚學之徒，好奇尚異，茍欲推崇老子，使之無限。淺見道士，欲以老子為神異，使後世學者信之。故為詭說耳。誠哉斯言！可為鑑矣！夫妙樂資三德乃成，法身為五分所立。是以生滅頓遣，圓覺之性乃彰；空有兼融，靈儀之妙攸在。故得形超視聽之表，名息情塵之外，湛然常樂，文系之所未銓；嶷爾圓明，言象之所莫測。雖西王桃實屢熟而靡延，東海桑田數變而非永。五雲九轉，悲繩鳥之暫留；飛雪玄霜，比遊駒以難固。信鍾馗無大椿之久，蜉蝣罕龜鶴之年。爾道之劣五也。
外從生前後異六。
外論曰：道佛二經，各陳其說，或言劫劫出世，競事無先；或代代出生，爭陳久遠。此之眇邈，難取證知。今依傳史，定其時代。人倫而語，則老尊而少卑；鄉黨為言，亦長兄而幼弟。此先後之異六也。
內喻曰：釋誕隆周之初，老生姬季之末，論年二百餘祀，語世一十餘王。紫氣青牛，弗在昭莊之世；神光白象，非關桓景之年。然而洞霧昏天，濁流翳地。文仲逆祀，孔子非其不智；子禽毀聖，賜也譏其失言。言玷難磨，駟不及舌，誠不虛也。夫俯跡應凡，託質於危脆；蹈機化物，同壽於百年。故果局因脩，信相由茲起惑；齡促化廣，慈氏以故發疑。巨嶽非衡石所量，譬壽久而猶邈；玄虛非丈尺所辨，方劫遠而無窮。豈知蛇穴求仙，翻其夭世；蜺纓待藥，未且延齡？蓋騰鴳共鵬翼偶高，馳駑與驥足爭遠。爾道之劣六也。
外論曰：老君初誕之日既不同凡，晦跡之時，故當殊世。所以西没流沙，途經函谷，青牛出境，紫氣浮天，不測始終，莫知方域。釋迦抱危，疾於舍衛，告殞命於雙林，燒柩焚屍，還同胡法。氣盡神謝，曾不異凡。此去世之異七也。
內喻曰：序云：託形李氏之胎，示人有始終之義，豈非生滅耶？即莊生所云老聃死秦佚吊之是也。而生依賴鄉，死就槐里，始終莫測，何其瞽哉。夫大慈化圓德滿，緣謝機亡，仁舟溺於兩河，慧日沉於雙樹。其六天八國之位，法儔聖眾之倫，且電合而風馳，既雲委而霧集。靈齒瑞骨，昭勝福於殊方；紺髮紅爪，顯神功於絕代。是知莫來莫往，弘濟之德美焉；非顯非昧，聲華之風盛矣。豈同鼎湖亡返，嶠山之塚獨存；流沙不歸，扶風之隴空樹。。爾道之劣七也外論曰：夫聖人妙相，本異凡夫，或八采雙瞳，河目海口，龍顏鶴步，反宇奇毫。至如卷髮綠睛，夷人之本狀；高鼻深目，胡子之常形。豈可疋我聖人，用為奇相？若事佛得此報者，中國士女翻作胡形。此相好之異八也。
內喻曰：聖人相質無常，隨方顯妙。是以蛇軀龍首之聖，道穆於上皇；雙瞳四乳之君，德昭於中古。周公反握，猶騏驥之一毛；禹耳齊肩，乃崑山之片玉。仙人睹而自悲，嗟衰葉之旦暮；梵志見而興感，歎靈華之罕逢。何止蹈五把十以標奇，蒙倛斷菑以顯異。豈陽文與鬷蔑比麗，孟娵與儱廉競妍。爾道之劣八也。
外論曰：老教容止威儀，拜伏揖讓，玄巾黃褐，持笏曳履，法象表明。蓋華夏之古制。釋訓袈裟左衽，偏袒右肩，全幅撗縵之裙，半片祇支之服。禿髮露頂，狗踞狐蹲，非預人倫，寔戎狄之風也。豈用茲形，制疋我威儀。此容服之異九也。
內喻曰：玉珮金貂，莫施於樵野；荷衣蕙帶，弗踐於王庭。故應器非靈廟所陳，染衣異朝宗之服。故乘於道者，或順機而軌物；據於德者，或矯時而訓世。是以翦髮文身，仲尼稱太伯之善；反常合道，詩人美棠棣之花。況將反性澄神，隔凡踐聖，而不異其容服，未之有也。故使衣象福田，器繩難量，絲桐弗惑於耳，朱紫無眩於目。輕肥罔狎其體，勢競莫駭其心。故經云：羅漢者，真人也。聲色不能污，榮位不能動。何必鶡冠雀弁，反拘自縛，磕齒噓氣而稱道哉？登木求魚，去之彌遠，刻船待劍，何其鄙夫。爾道之劣九也。
外論曰：老君作範，惟孝惟忠，救世度人，極慈極愛。是以聲教永傳，百王不改，玄風長被，萬古無差。所以治國治家，常然楷式，釋教棄義棄親，不仁不孝，闍王殺父，翻說無愆；調達射兄，無聞得罪。以此導凡，更為長惡，用斯範世，何能生善？此逆順之異十也。
內喻曰：義乃道德所卑，禮生忠信之薄，瑣仁譏於疋婦，大孝存乎不匱。然對凶歌笑，乖中夏之容；臨喪扣盆，非華俗之訓。故教之以孝，所以敬天下之為人父也；教之以忠，敬天下之為人君也。化周萬國，乃明辟之至仁；形于四海，實聖王之巨孝。佛經言：識體輪迴六趣，無非父母；生死變易三界，孰辨怨親？又言：無明覆慧眼，來往生死中，往來多所作，更互為父子。怨數為知識，知識數為怨。是以沙門捨俗趣真，均庶類於天屬；遺榮即道，等含氣於己親。且道尚清虛，爾重恩愛，法貴平等，爾簡怨親，豈非惑也！勢競遺親，文史明事，齊桓楚穆，此其流焉。欲以訾聖，豈不謬哉？爾道之劣十也。
九箴篇下：答九迷論周世無機一，建造像塔二，威儀器服三，棄耕分衛四，教為治本五，忠孝靡違六，三寶無翻七，異方同制八，老身非佛九。
外論曰：夫言者非尚於華辭，貴在中理；歌者非尚於清響，貴資合節。佛經如來說法之時，諸國天子普來集聽，或放光明遍大千土，但釋迦在世之日，當我周朝，史冊所書，固無遺漏，未聞天王詣彼蔥嶺，豈於中華之帝無善，不預道場；邊鄙之君有緣，普沾法座。光明所照，則眾生離苦，而此土何辜，偏無人悟。獨隔恩外，曾不見聞，仰度能仁，不容私蕳。求心責實，事舛言乖，詭妄皎然，足稱虛偽。凡夫莫悟，逐影吠聲，而世不能知，其迷一也。
內周世無機指一。
內箴曰：夫淳羲麗天，矇瞍莫鑑其色；震霆駭地，聾夫弗聆其響者，蓋機感之絕也。作暴兇跖，孔智無以遏其心；結憤野夫，賜辯莫能蠲其忿。亦情性之舛也。故道合則萬里懸應，勢乖則肝膽楚越，況無始結曠，惱愛與滄海校深；有為業廣，塵勞將巨岳爭峻。群情不能頓至，故導之以積漸；眾行不可備脩，故策之以限分。猶天地三化，始合於自然。齊魯再變，乃臻於至道，密雲導於時雨，堅冰創於履霜，皆漸積之謂也。故二皇統化，居淳風之初；三聖立言，興已淳之末，玄虛沖一之旨，黃老盛其談；詩書禮樂之文，周孔隆其教。明謙守質，乃登聖之階梯，三畏五常，為人天之由漸。蓋冥符於佛理，非正辯之極談。猶訪道於瘖聾，麾方而莫窮遠邇；問津於兔馬，知濟而不測淺深。因斯而談，殷周之世，非釋教所宜行也。猶炎威赫耀，童子不能正目而視；迅雷奮擊，懦夫不能張耳而聽。是以河池涌泛，昭王懼於誕神，雲霓變色，穆后欣其亡聖。豈能超蔥河而稟化，踰雪嶺而效誠？淨名云，是盲者過，非日月咎。適欲窮其鑿竅之辯，恐傷吾子混沌之情。非爾所知其盲一也。
外論曰：夫銅山崩，洛鍾應，葭灰缺，月暈虧。未見虎嘯而風不生，龍騰而雲不起。今釋迦所說，佛力最尊，一念運心，無不來應。故凡俗各傾財產，競造塔廟，不吝珠璣，爭陳堂宇。或範土刻檀，寫獯胡之狀；鎔金織素，代夷狄之容。妙盡丹青，巧窮剞劂，一拜一禮，冀望感通。自胡法南漸已來，六百餘載，未聞一人言能見佛，豈胡人頂禮即值如來，漢國虔恭不逢調御？若化不到此，即是無靈。誑惑人間，空談威力，而世不能知。其迷二也。
內建造像塔指二。
內箴曰：左徹慕聖，刻像而拜軒皇；勾踐思賢，鎔金而模范蠡，丁蘭允孝，剞劂以代親；顏在資仁，彩璧而圖聖。故使憂喜形乎容色，精誠通乎夢寐，亦其至矣！豈如忉利不還，優填以茲鏤木；堅林晦影，阿輸於是鑄金。託妙相於丹青，寄靈儀於銑鋈。或睹真避坐，寫貌迴軀。神應不窮，由來尚矣！自像流東被，正化南移，夕夢金人，河浮玉馬。神光導於湘水，瑞彩發於檀溪。長沙摽聚日之姿，廬岳顯融金之質，其事廣焉。略而言矣。如幹寶搜神，臨川宣驗，及徵應、冥祥、幽明錄、感應傳等，自漢明以下訖于齊梁，王公守牧清信士女，及比丘比丘尼等，冥感至聖目睹神光者，凡二百餘人。至如見跡萬山，浮輝滬瀆，清臺之下睹滿月之容，雍門之外觀相輪之影。南平獲應於瑞像，文宣感夢於聖牙，蕭后一鑄而剋成，宋皇四模而不就。其例甚眾，不可具陳。豈以爾之無目，而斥彼之有靈哉？然德無不備者，謂之為涅槃；道無不通者，名之為菩提；智無不周者，稱之為佛陀。以此漢語譯彼梵言，則彼此之佛，昭然可信也。何以明之？夫佛陀者，漢言大覺也；菩提者，漢言大道也；涅槃者，漢言無為也。而吾子終日踐菩提之地，不知大道即菩提之異號也；稟形大覺之境，未閑大覺即佛陀之譯名也。故莊周云：且有大覺者，而後知其大夢也。郭注：覺者，聖人也。言患在懷者皆未悟，丘與爾皆夢也。注云：夫子與子游未能忘言而神解，故非大覺也。君子曰：孔丘之談，茲亦盡矣。涅槃寂照，不可識識，不可智知，則言語斷而心行滅，故忘言也。法身乃三點四德之所成，蕭然無累，故稱解脫。此其神解而患息也。夫子雖聖，遙以推功於佛。何者？案劉向古舊二錄云，佛經流於中夏一百五十年後，老子方說五千文。然而周之與老並見佛經，所說言教往往可驗。故夫子有言曰：夫易者，無為也，無思也，寂然不動，感而遂通。非天下之至神，其孰能與於此？余今提耳語，子當捨其積迷，而荷其晚悟也。支提之製，其流蓋遠。夫且封且樹，比干以忠勁顯墳；勿剪勿伐，展季以清貞禁壟。四民懷於十善，緬邈輪王之恩；三界尊於六通，照旌羅漢之德。況智周十力，德滿四弘，妙辯契於忘言，能垂訓於不測，大明窮於勿照，乃賜燭於無幽。故有香炭金瓶，全身遍乎八國；光螺鮮貝，散體周於十方。乍五色凝輝，旋空彰於漢世；八彩分耀，神應顯於吳宮。爾其百鏡靈龕，千花妙塔，掌承雲露，鐸韻高風，紫柱紅梁，遙浮空界，翔鵾跂鳳，遠接虛方，盡壯麗之容，窮輪煥之美。豈夫高山仰止，不忘景行，崇表峻闕，標樹鴻猷而已哉！無以欄甃之辯，譏滄海之廣陜；榆枋之智，測崑閬之高卑乎？而汝莫知，其盲二也。
外論曰：夫禮義成德之妙訓，忠孝立身之行本。未見臣民失禮，其國可存；子孫不孝，而家可立。今瞿曇制法，必令衣同胡服，即是人中之師，口誦夷言，便為世閒之貴。致使無賴之徒，因斯悖逆，踑踞父兄之上；自號桑門，傲慢君王之前。乃稱釋種，不仁不孝，已著于家；無禮無恭，復形于國。斯則門門出梟鏡之子，人人養豺狼之兒，撫臆論心，良可痛矣！天道無親，華夷詎隔，唯德是輔，豈分胡漢？豈可戴巾脩善，偏無勝福，禿頂行檀，獨能感果。仁惠豈可俟髡頭，守真無勞毀形貌，而世不能知。其迷三也。
內箴曰：夫玄聖創典，以因果為宗；素王陳訓，以名教為本。名教存乎治成，因果期乎道立。立道既捨愛居首，成治亦忠孝宜先。二義天殊，安可同日而言也。沙門者，乃行超俗表，心遊塵外，威儀進趣，非法不動；容服應器，非道不行。故泥染乃萬質同歸，緇衣為眾采壞色，簡易遵於解脫，條隔象於福田，偏服示有執勞，缺袂便於運役。聖制有以，終不徒然。是以捨愛捐親仰眾聖也，摧棄聲色遵梵行也，剃除鬚髮去華競也，俯容肅質不忘敬也，分衛掃衣支身命也，言無隱曲離邪佞也，和聲怡氣入無諍也，吐納安詳慎辭令也，世貴莫屈守貞勁也，清虛恬淡順道性也，邪相不撓住八正也，顏下色敬愍眾病也，人天崇仰三業淨也，窮玄極真取究竟也，廣仁弘濟亦忠孝之盛也。道士則不然，言慕道而心不染真，謂捨家而形不變俗，戴圓冠無玄象之鑑，履方屨闕地理之明，著南鄭反漢之巾，把公旗誅家之笏，飾道昱禍宋之服，曳孫恩敗晉之裳，生常之業莫廢，庸隸之役無恥，狎世則忠孝之禮虧，求仙則高尚之道缺，猶蒼蠅招白黑之論，蝙蝠有鳥鼠之譏，蓋妖惑之儔矣。爾不自見，其盲三也。
外論曰：夫聖人應世，本以濟益蒼生，仰觀俯察，利安群品。是以味草木，合五穀之精；植桑柘，充八蠶之纊。故垂衣裳，存稼穡，立稷正，置司衣，以利百姓。於是乎在。若一女不織，天下為之苦寒；一男不耕，天下為之少食。今釋迦垂法，不織不耕，經無絕粒之法，田空耕稼之夫。教闕轉練之方，業廢機紝之婦。是知持盂振錫，糊口誰憑？左衽偏衣，於何取託？故當一歲之中，飢寒總至，未聞利益，已見困窮，世不能知。其迷四也。
內箴曰：謀道不先於食，守信必後於飢。是以桀溺矜耕，孔子譬諸禽獸；樊須學稼，仲尼譏於小人。稷下無位而招祿，高其賢也；黔婁非仕而獲賜，尚其清也。善人之道，何必耕稼？吾請言之。釋教驗於因果，該三世之洪源；仙道尚於金玉，勞一生之虛費。何者？夫賢愚壽殀，信于指掌，貧富貴賤，昭於目前。報應則形影無差，業緣亦聲響不異，此其旨也。未見服丹不死，餌液長生。古詩云：服食求神仙，多為藥所誤，不如飲美酒，披服紈與素。寄語後世人，道士慎莫作，言虛棄功夫，浪殀年壽也。汝有轉練之方，何因更請田地。又談織紝之婦，必知並畜妻房。故應道士專耕，女冠勤織，何為莫充糊口，恆闕資身？如其不織不耕即墮處，竊見樓觀黃巾，脫鹿皮而耩地，玄都鬼卒，捨橫帔而耦耕。既無絕粒之人，頗慚客作之倦。自舂自磨，餧在其中，勞形怵心，何道之有。尋漢安元年歲在壬午，道士張陵分別黃書雲，男女有和合之法，三五七九交接之道。其道真決，在於丹田，丹田玉門也。唯以禁秘為急，不許泄於道路，道路溺孔也。呼為師友父母，臭根之名。又云，女兒未嫁者，十四已上，有決明之道。故注五千文云，道可道者，謂朝食美也。非常道者，謂暮成屎也。兩者同出而異名，謂人根出溺，溺出精也。玄之又玄者，謂鼻與口也。陵美此術，子孫三世，相繼行之。汝法如是穢亂生民，若勸百姓依汝法行，則不孝不恭，世出豺狼之種；無禮無義，家生梟獍之兒，明矣。夫辯奇貨者，採驪珠不忌九洄之深；求華璞者，追藍琰無憚三襲之險，貴其寶也。慕至道者，窺其戶牖，輕勢利於鴻毛；入其隩隅，忽榮位於脫屣，重其真也。故能使倦夫不愛其力，貧客不吝其財，蓋希冥益，非其迷也。至若仙術誕妄，源流久矣。韓終、徐福始詐於秦邦，文成、五利紹偽於漢國。敘控鶴弗克陵雲之實，言餐霞莫睹療飢之信，致有猱猿蛤之論，繫風捕影之談。故棄實瓠者，以非器也；廢石田者，以難藝也；賤左道者，以虛偽也。蓋檢實則積其所同，究虛則集其所異，理符則世重，情詭則物違。故常事耳，豈曰迷乎？卑道尊佛，不亦可矣！而弗自知。爾盲四也。
外論曰：夫國以民為本，本固則邦寧。是以賜及育子之門，恩流孕婦之室。故子孫享祀，世載不虧，雖至孝毀窮不令絕祀。故得國家富強，天下昌盛。未聞人民凋盡，家國可存。今佛教即不妻不娶，名為奉法，唯事早逝，號得涅槃。既闕長生之方，又無不死之術。斯一世之中，家國空矣。俗人雖欲求福，不知形命以殘，競慕家安，豈覺宗禋久滅。可謂畏死而服茍吻；懼溺而赴長河。且天皇地皇之世，無佛而祚延，後趙後魏已來，有僧而運促。正由真偽混雜，禮樂不調，世不能知。其迷五也。
內箴曰：夫澄神反性，入道之要門；絕情棄欲，登聖之遐本。故云道高者尚，德弘者賞，以道傳神，以德授聖，神聖相傳，是謂良嗣。塞道之源，伐德之根，此謂無後。非云棄欲為無後也。子不聞乎？昔何尚之言：釋氏之化，無所不可，諒入道之教源，誠濟俗之稱首。夫行一善則去一惡，去一惡則息一刑，一刑息於家，則萬刑息於國。故知五戒十善為正治之本矣。又五戒脩而惡趣減，十善暢而人天滋。人天滋則正化隆，惡趣衰而災害殄。猶屏薪去草，益重而難彰；絕焰息煨，績微而易顯。且強骨弱氣，李叟之至談；實髓愛精，仙家之奧旨。今反謂婬欲為妙訓，妻子為化源，宗老而毀其言，學仙而棄其術。且愛犬馬者，貴其識恩；嫉梟鏡者，惡其反噬。爾則警夜代勞，功劣於犬馬；逆鱗反舌，釁深於梟鏡。雄虺九首，不其然乎？載鬼一車，吁可畏也。且運祚脩短，雖曰天命，興替延促，抑亦人符。故堯舜禹湯，咸享嘉壽；桀紂幽厲，無終永年。姬發履道而齡長，嬴政刑淫而祚短。謨誥在目，非曰虛談，豈無佛而祚延，有僧而運局，談何容易，談何容易！惜哉！吾子自貽伊戚，良足歎矣。昏若夜遊，爾盲五也。
外論曰：夫孝為德本，人倫所先。莫大之宗，固惟恃怙，昊天之澤豈曰能酬。故生盡溫清之恭，終備墳陵之禮。今佛垂訓，必令棄爾骸骨，捐茲草野，多出財賄，營我塔廟。遂使愚夫惑亂，廢茲典禮，考妣棺柩，曾無封樹之心；戎狄屍靈，翻盡雕莊之妙。且神不享非其族，物不祀非其先，不敬其親，而敬他人，其此謂矣。且水葬、火葬風俗不同，埋屍、露屍鄉邦本異。捨已侚他，用為求福，豈知土壤斯異，各自而然。世不能知。其迷六也。
內箴曰：導啞聾者，必俯仰而指撝；啟愚滯者，亦提耳而舉掌。夫人倫本於孝敬，孝敬資於生成。故云，非父母不生，非聖人不立，非聖者無法，非孝者無親。此則生成之義通，師親之情顯。故顏回死，顏路請子之車。孔子云：回也視余猶父，余不得視回猶子。蓋其義也。且愛敬之禮異，容不出於二理；賢愚之性殊，品無越於三階。故生則孝養無違，死則葬祭以禮。此禮制之異也。小孝用力，中孝用勞，大孝不匱。此性分之殊也。比夫釋教，其義在焉。至如灑血焚軀之流，寶塔仁祠之禮，亦敬始慎終之謂也。暨於輪王八萬，釋主三千，竭溟海而求珠，淨康衢而徙石，蓋勞力也。總群生為己任，等含氣於天屬，棲遑有漏之壤，荷無賴之儔，蓋勞心也。迴軒實相之域，凝神寂照之塲，指泥洹而長歸，乘法身而遐覽，斯不匱之道也。暨乃母氏降天，剖金棺而演句；父王即世，執寶床而送終。孝敬表儀，茲亦備矣。教棄骸骨，從何而至哉？且經勸屍陀，普施飛走，意存宿債，冀免將來。不若莊周非末代厚葬，失禮之本，而云螻蟻何親，禽獸何疏？生既以身為逆旅，死當以天地為棺槨，還依上古不許埋藏嫌物，輕生重死之弊也。求仙道者，或笈從師，擔簦遠岳，披蘿緝蕙，鳥申熊經，金灶罕成，玉華難覯。凝髓化骨，空致斯談，載蜺憑螭，未睹其實。或捐骸地胇，喪骨天台，生闕蒸養之恩，死無冥益之利。例心危於庶物，邪網罣於群生。九族延毀正之殃，六親招罔聖之業。攀危據朽，諒足寒心，傲然不懼，何愚之甚！爾盲六也。
外論曰：夫華夷語韻不同，然佛經稱釋迦牟尼者，此是胡語。此土翻譯乃曰能儒。能儒之名，位卑周孔，故沒其能儒之劣名，而存釋迦之戎號。所言阿耨多羅三藐三菩提者，漢言阿無也，耨多羅上也，三藐三正遍知也，菩提道也。此土先有無上正真之道，老莊之教，胡法無以為異，故不翻譯。又菩薩摩訶薩者，漢言大善心眾生。此名下劣，非為上士，掩其鄙稱，亦莫有翻。凡不譯之流，其例如是。朦覆世俗，惑亂物心。然厭舊尚新，流蕩之常弊；惡同好異，恆俗之鄙情。是以邯鄲有匍匐之賓，弱喪有忘歸之客。世不能知。其迷七也。
內箴曰：夫名無得一物，蓋謂實賓。豈以順世假談，格玄聖之優劣？夫荀家以首名質，仲氏將山製名。山高於丘，仲仁未弘夫子；首總於耳，荀德不逮老聃。能儒之名，何容遂卑周孔？然釋迦之號，義含多種，遍能貫於萬德。不可以仁偏訓通。仁絕於四句，安得將能定翻述者？事不得已，強復存其舊號耳。又言；道家舊有正信遍知。道與菩提不異者，信是正教流後偽竊此名，覈實尋源，豈得斯號？夫上法高勝，道義清通，正實翻邪，真由反偽。今符書咒詛，不可謂正；薰蕕混雜，不可謂真。守雌羡下，非名為上；鉗口膠目，安得稱道。猶春鳥囀哢，或似於歌，鳥無能歌之實；秋虫蠹木，或近於字，虫闕解字之真。名實斯濫，蓋此之謂也。又疑菩薩不翻，茲謬益甚。書云，上聖達於鴻螟，皆有虫稱。經言，多足二足，如來最尊。然䖵蟄通於含靈，眾生豈越凡聖，大心之稱，非為下劣。子雖洗垢求疵，無損南威之麗；捧心學疾，未變西施之妍。當更為爾陳其指掌。釋迦是佛顯名，菩提是法尊稱，菩薩為僧導首。三寶勝號。譯人存其本名。非如朱門玉柱之讖，陽父陰母之謠。號馬屎為靈薪，呼口唾為玉液。事鄙而怯彰，辭穢而難顯。猶靈鳳以容德希睹，鼢鼠以醜懼潛形，雖隱質事同，媸妍異矣。冥焉不知。爾盲七也。
外論曰：夫聖人應化，隨方接引。在胡則禿髮露頂，處漢則端委搢紳，此華夷之常形，非教方之勝負。若佛茍令去茲冠冕，皂服披緇，棄我華風，遠同胡俗，則不能兼通冠冕，便是智力不周。何謂隨方現形，而為設教。茍若不能，則佛自是天竺之胡神，非中華之大聖。豈有禿髮之訓，施於正國？若漢學胡形，剪髮便名事佛；則應胡習漢法，著巾亦為奉道。是知露頂括髮，鄉俗不同。嗟乎！士民用為脩善，可謂貴鄰室之弊襜，賤自家之黼黻。世不能知。其迷八也。
內箴曰：夫至道應運無方，聖賢乘機引物。子居九夷不患其陋，禹入裸國欣然解裳，姬伯適越而文身，武靈順世而胡服。雖復筌蹄異術，而魚兔之功齊矣。況變俗緘心，毀形結志，去簪纓以會道，棄鬚髮以脩真，聖制不徒，其有致矣。但仁義變於三遊，盜跖資於五善，聖教綿遠，終使鼠璞濫名，玄化幽微，遂令雞鳳混質。故九十五種騰翥於西戎，三十六部淆亂於東國。至如優婁佉子之論，衛世師主之經，吉頭夷羅之仙，末伽闍夜之道；或託水火而要聖，憑日月而學神，執四大以非因，指三業為無報。滯識將冥山等闇，邪心與昧谷同昏。如斯之流，西土之邪論也。其次鬼笑靈談，安哥浩唱，吞刀吐火，駭仲卿之庸心；漱雨噓風，驚劉安之淺慮。或身佩中黃之籙，口誦靈飛之符，蹈金闕而遊神，憑玉京而洗累。若此之例，東區之異學也。並皆邪網覆心，倒針刺眼，深持惑塹，高筑疑城。各抱一隅，迷淪於三界；爭守二見，沉晦於九流。識體輪迴，無明翳其住本；心用浮動，取相溺其長源。大聖道眼預觀，隨機授藥，誕質西土，正教東流。疾重則親降醫王，患輕則寄方遙授。偏裨以剪梟獍，重將而戮鯨鯢。此亦釋門和扁之術，法王孫吳之勢也。聖無二制，容服義均，猶清濟濁河，歸滄海而同味；綠膺絳顙，集須彌而共色。沖和子曰：琁璣文者，皆是求神仙不死之道。其次則養我今日身命，駐采延華，儻至三五百年。以此為真耳，長生久視，義在於斯。今之道士所學之法，不復以此為念。然大都止令如佛家，身死神明更生勝地耳。若不復貴此身者，不如專心學佛道。佛道營練精神，日明日益，甚有名理，定慧之法，孱然可修，何勞勤苦自名道士，而實是學佛家僧法耶？學又不專，蓋是圖龍畫虎之儔耳，何不去鹿巾，釋黃褐，剃鬚髮，染袈裟，而歸依世尊耶？世間道士經及行道，義理則約數論而後通，脩心則依坐禪而望感。上清尤高，而未踰上界之域，太清仙法，又棄置而不論。未知何法取異佛家，而稱為道士也？其得意者，當師佛矣。子是南人，躬學茅山道士沖和子之法。沖和子與陶隱居，常以敬重佛法為業。但逢眾僧，莫不禮拜，巖穴之內，悉安佛像，自率門徒受學之士，朝夕懺悔，恆讀佛經。案琁璣抄文，沖和所制，以非當世道士不敬佛者。故陶隱居答大鸞法師書云：去朔耳聞音聲，茲晨眼受文字。或由頂禮歲積，故致真應來儀。正爾整拂藤蒲，採汲花水，端襟儼思，佇聆警錫也。弟子華陽陶弘景和南。法師事佛敬僧，曾無異說，爾何自陷違背本宗？不義不仁，罪招極法。牟子論云：堯、舜、周孔、老氏之化，比之於佛，猶白鹿之與麒麟。而子不能悟。其盲八也。
外論曰：天皇九紀之前，書契未作；太昊六爻之後，文字乃興。自爾已來，漸弘載籍，前賢往聖，皆著典墳，揖讓干戈，備陳篆冊。所以左史右史，記事記詞，直筆直言，無矯無妄。魏書·外國傳，皇甫謐高士傳並曰：桑門浮圖經，老子所作。袁宏後漢紀云：老子入胡，分身作佛。道家經誥，其說甚多。明威化胡等經並云：胡王不信老子，老子神力伏之，方求悔過，自髡自翦，謝愆謝罪。老君大慈愍其愚昧，為說權教，隨機戒約。皆令投陁乞食，以制兇頑之心；赭服偏衣，用挫彊梁之性。割毀形貌，示為剠劓之身；禁約妻房，絕其悖逆之種。所以謂重病加於毒藥，宜令刳腹洗腸，深罪約以嚴刑，必須誅宗滅嗣。但此土君子，夙稟道真。無勞禿頂，本遵至訓，詎假髡頭，可謂身無愆疵而樂著杻械，家無喪禍而念居縗絰，昏戅之甚，良可悲痛！昔漢明感夢，此法始來，還令胡人立廟，漢士不許遵行。魏承漢軌，還依舊貫。石勒之日，念其胡風，與僧澄道人矯足毛羽，避役之流，競為翦剃。世不能知，其迷九也。
內箴曰：大廈為眾材所成，群生非一人可化。故十方聖智，比塵沙而不窮；八萬法門，傾河海而莫測。故有此聖彼聖，殊方類於比肩；前佛後佛，異世同於繼踵。像正差降，淨穢區分，懲惡勸善，其流一也。且周孔世訓，尚無改於百王；鄒孟劇談，猶垂美於千載。豈容周姬一代而三變三遷，老氏一身而成道成佛？即是餘人無踐聖之理，群萌絕登道之期。又先譏十異，後讚一同。首軸之間，毀譽矛盾；卷舒之際，向背參商。掩目盜裘，信有斯喭。夫真偽相形，猶禾莠之相類。善耘者存禾而去莠，求道者亦依真而捨偽。沙門之勝，宗流久矣。至如漢帝降禮於摩騰，吳王屈節於康會，曇始延魏君之席，道林登晉主之床。秦世道安，榮參共輦；趙邦澄上，寵懋錦衣。皆道降極尊，德迴萬乘，良有以也。黃老之術，由來不競者，費才以捔勝損躬，崔皓以邪誣喪體，姜斌以集詐徒質，王浮以造偽殃身。皆驗之於耳目，非取與之虛談。其崇敬也如此，其疵譴也如彼。夫顏閔遇於孔門，標德行之首；蘇張逢於鬼谷，居浮詐之先。非獨人性之優劣，亦所習之真偽也。且賢佞相濫，佞泄而賢彰；聖詐難分，詐窮而聖顯。猶蛇床與蘼蕪類質，達方者辨其容；茍吻與素華齊根；曉藥者分其性。是以公旦黜而還輔，孔門虛而復盈，有自來矣。自漢明捔試，邪見折鋒，慧日凝輝，法雲舒蔭。姜潘捨家入道，呂焦棄偽從真。曹馬傳燈而不窮，秦魏涌泉而無竭。汝言始於澄石，不亦誣哉！自黃老風澆，容服亦變。非道非俗，喭號閹人，善詛善罵，古名鬼卒。其救苦也，則解髮繫頸，以繩自縛，牛糞塗身，互相鞭打。其法律也，若失符籙，則倒銜手板，逆風掃地，楊枝百束，自斫自。盜奏章也，則匍匐灰獄，背負水漚。責罰尤重，同奴隸之法；罪譴銜伏，比畜生之類。然釋門鍾磬，集眾警時，漢魏已來，道家未有金剛師子，護法善神。蓋佛教之所明，非黃領之先構，亦效他勝範，竊我聖蹤耳。故顏之推云，神仙之事，有金玉之費。頗為虛放。華山之下，白骨如莽，何有得仙之理？縱使得仙，終當有死，不能出世，不勸汝曹學之。佛家三世之事，信而有徵，家業歸心，勿輕慢也。原夫四塵五陰，剖析形有，六舟三駕，運載群生。萬行歸空，千門入善。辯才智慧，豈徒七經百氏之博哉？明非堯舜、周孔、老莊所及，故著歸心篇以誡子弟。爾不能知，其盲九也。
有考古通人，與占衡君子觀李卿誹毀之論，閱開士辯正之談，詳而議之，發憤興歎，欲使邪正異轍，真偽分流，定其是非以明得失。冀後進者永無疑焉。
通人曰：余觀造化本乎陰陽，物類所生，起乎天地。歷三古之世，尋五聖之文，不見天尊之神，亦無大道之像。案靈寶九天生神章云，氣清高澄，積陽成天；氣結凝滓，積滯成地。人之生也，皆由三元養育，九氣結形，然後生也。是知陰陽者，人之本也，天地者，物之根也。根本是氣，無別道神。
君子曰：道士大宵隱書、無上真書等云：無上大道君，治在五十五重無極大羅天中，玉京之上。七寶玄臺，金床玉几，仙童玉女之所侍衛，住在三十二天三界之外。案神仙五嶽圖云，大道天尊治大玄之都，玉光之州，金真之郡，天保之縣，元明之鄉，定志之里，災所不及。靈書經云：大羅是五億五萬五千五百五十五重天之上天也。五岳圖云：都者，睹也。太上大道，道中之道神明君，最守靜居太玄之都。諸天內音云：天與諸仙，鳴樓都之鼓，朝宴玉京，以樂道君。推此謬談，則道君是天之神明；既屬州縣，則天尊復是天之民伍。如佛家經論，三界之外，名出生死，無分段之形，離色心之境，何得更有寶臺玉山，州郡鄉里？虛妄之甚，轉復難矜。但道家偽說，無跡可觀，習俗生常，為日已久，眾邪競敘，互有不同，如欲正名，理須詳悉。今略出緣起，隨而判之。案周禮，自堯已前未有郡縣，舜巡五岳始見州名。尚書、禹貢方陳州號。春秋之時，縣大郡小，以郡屬縣。漢高已來，以縣屬郡，典誥所明，九州、禹跡、百郡、秦并是也。縱有道在天上，猶應觸事無為，何因戶屬鄉居，與凡不異？既有州縣，即有官民，州牧郡守，姓何名何？鄉長里司，誰子誰弟？並是管學道士，無識黃巾，不悉古今，未窺經史，見人間置立州縣，亦言天上與世符同。保偽為真，良可羞恥！其根脈本末，並如笑道論中委出也。
通人曰：莊周云：察其始而無生也。非徒無生而本無形，非徒無形而本無氣。恍忽之間，變而有氣，氣變而有形，形變而有生。人之生也，氣之聚。聚則為生，散則為死。故曰：有無相生也，萬物一也。何謂一也？天下一氣也。推此而談，無別有道，高處大羅，獨稱尊貴。
君子曰：陽氣黃精經云：流丹九轉，結氣成精，精化成神，神變成人。陽氣赤，名曰玄丹；陰氣黃，名曰黃精。陰陽交合，二氣降精，精化為神，精神凝結，上於九天。九天之氣下於丹田，與神合凝，臨於命門，要須九過，是為九丹。上化下凝，以成於人。不云別有道神能宰萬物使之生也。
通人曰：古來名儒及河上公，解五千文。視之不見，名曰夷，夷者，精也；聽之不聞，名曰希，希者，神也；摶之不得，名曰微，微者，氣也。是謂無狀之狀，無物之象，故知氣體眇莽，所以迎之不見其首；氣形清虛。故云隨之不見其後。此則敘道之本，從氣而生。所以上清經云：吾生眇莽之中，甚幽冥，幽冥之中，生乎空同，空同之內，生於太元，太元變化，三氣明焉。一氣青，一氣白，一氣黃。故云一生二，二生三。案生神章云，老子以元始三氣合而為一，是主人法體。精是精靈，神是變化，氣是氣象。如陸簡寂、臧矜、頋歡、孟智周等老子義云，合此三乘，以成聖體。又云：自然為通相之體，三氣為別相之體。檢道所宗，以氣為本，考三氣之內，有色有心。既為色心所成，未免生死之患，何得稱常？
君子曰：原道所先，以氣為體。何以明之？案養生服氣經云，道者，氣也，保氣則得道，得道則長存；神者，精也，保精則神明，神明則長生。精者血脈之川流，守骨之靈神，精去則骨枯，骨枯則死矣。故莊周云：吹呴呼吸，吐故納新。彭祖脩之以得壽考。校此而言，能養和氣以致長生，謂得道也。
通人曰：縱使有道，不能自生，從自然出。道本自然，則道有所待，既因他有，即是無常。故老子云：人法地，地法天，天法道，道法自然。王弼之言：天地王道，並不相違，故稱法也。自然無稱，窮極之辭，道是智慧靈知之號。用智不及無智，有形不及無形，道是有義，不及自然之無義也。
君子曰：易乾鑿度云：昔燧人氏仰觀斗極，以定方名。庖羲因之而畫八卦，黃帝受命，使大撓造甲子，容成次曆數。五行九宮之說，自此而興。故說卦云：陽數九者，立天之道，曰陰與陽。陰二陽一則天有三焉。立地之道，曰柔與剛。剛二柔一則地亦有三。立人之道，曰仁與義。義二仁一則人亦有三。三三合九，陰陽相包，以成萬物。不聞別有道神處太玄都，坐高蓋天，上羅三清，下包三界，居七英之房，出九宮之上，行神布氣，造作萬物。豈非惑亂，陷墜人間耶？校功則業殊，比跡則事異，沙門旌德而靡違，道士言行而多過。立不刊之遐跡，建不朽之玄猷，洋洋乎弗可尚也，其唯釋教歟？豈以坳堂小水，疋馮夷大波者哉！非所類矣。
若夫十力調御，運法舟於苦海；三乘汲引，坦夷途於火宅。勸善進德之廣，七經所不逮；戒惡防患之深，九流莫之比。但窮神知化，其言宏大而可驚；去惑絕塵，厥軌清邈而難蹈。華夷士庶，朝野文儒，各附所安，鮮味斯道。自非研精以考真妄，沉思而察苦空，無以立匪石之信根，去若網之疑蓋。遠則淨名妙德，知道勝而服勤，近則天親龍樹，悟理真而敦悅。羅什、道安之篤學，究玄宗而益敬；僧睿、慧遠之歸信，迄皓首而彌堅。邁士安之淫書，甚宣尼之翫易，千金未足驚其視，八音不能改其聽。聞之博而樂愈深，思之深而信彌篤。皆欲罷而不能，則其非妄也必矣哉！
我皇誕膺天命，弘濟區宇，覆等蒼旻，載均厚地。掃氛祲，清八表；救塗炭，寧兆民。五教敬敷，九功惟序，總萬古之徽猷，改百王之餘弊。網羅庶善，崇三寶以津梁；芟夷群惡，屏四部之稊莠。遵付囑之遺旨，弘紹隆之要術。功德崇高，昊天罔喻。
但縉紳之士，祖述多途，各師所學，異論鋒起。或謂三王無佛而年永，二石有僧而政虐。損化由於奉佛，益國在於廢僧。茍明偏見，未申通理，博考興亡，足證浮偽。
何則？亡秦者胡亥，時無佛而土崩；興佛者漢明，世有僧而國治。周除佛寺，而天元之祚未永；隋弘釋教，而開皇之令無虐。盛衰由布政，治亂在庶官，歸咎佛僧，寔非通論。且佛唯弘善，不長惡於臣民；戒本防非，何損治于家國？若人人守善，家家奉戒，則刑罰何得而施，禍亂無由而作。騏驥雖駿，不乘無以致遠；藥石徒豐，未餌焉能愈疾？項籍喪師，非范曾之無筭；石氏興虐，豈浮圖之不仁？但為違之而暴亂，未有遵之而凶虐。由此觀之，亦足明矣。
復有謂正覺為妖神，比淨施於淫祀，訾而謗之，無所不至。聖朝勸善，立伽藍以崇福，迷民起謗，反功德以為尤。此深訕上，非徒毀佛。愚竊撫心而太息，所以發憤而含毫者也。忝賴皇恩，預霑法雨，切磋所惑，積稔於茲。信隨聞起，疑因解滅，昔嘗茍訾而不信，今則篤信而無毀。近推諸己，廣以量人，凡百輕毀而弗欽，皆為討論之未究。若令探賾索隱，功齊於澄什，必皆深信篤敬，志均於名僧矣。
師政學匪鉤深，識不臻妙，少有所聞，微去其惑。謹課庸短，著論三篇：辯惑第一，明邪正之通蔽；通命第二，辯殃慶之倚伏；空有第三，破斷常之執見。覈之以群言，考之以眾善，上顯聖朝之淨福，下折淫祀之虛誹。徒有斯意，寔乏其才，屬辭鄙陋，援證膚淺。雖竭愚勤，何宣聖德？庶同病而未愈者，聞淺譬而深悟也。如籓篱之卉，或蠲疾於腹心；藜藿之餐，儻救餒于溝壑。若金丹在目，玉饌盈案，顧瞻菲薄，良足陋矣！
有辯聰書生謂忠正君子曰：
蓋聞釋迦生於天竺，脩多出自西胡，名號無傳於周孔，功德靡稱於典謨。寔遠夷所尊敬，非中夏之師儒。逮攝摩騰之入漢，及康僧會之遊吳，顯舍利於南國，起招提於東都。自茲厥後，乃尚浮圖，沙門盛洙泗之眾，精舍麗王侯之居。既營之于爽塏，又資之以膏腴，擢脩幢而曜日，擬甲第而當衢。王公大人助之以金帛，農商富族施之以田廬。其福利之焉在，何尊崇之有餘也？
未若銷像而絕鐫鑄，貨泉可以無費；毀經以禁繕寫，筆紙不為之貴；廢僧以從編戶，益黍稷之餘稅；壞塔以補不足，廣賑恤之仁惠。欲詣闕而效愚忠，上書而獻斯計。竊謂可以益國，而利民矣。吾子以為何如乎？
忠正君子曰：
是何言之過歟，非忠孝之道也。夫忠臣奉國，願受福之無疆；孝子安親，務防災於未兆。聞多福之因緣，求之如不及；睹速禍之萌柢，避之若探湯。國重天地之祈，祈於福也；家避陰陽之忌，忌於禍也。福疑從取，禍疑從去，人之情也，忠之道焉。
子乃去人之所謂福，取人之所謂殃，豈忠臣奉國之計？非孝子安親之方也。觀匹夫之自愛，尚不反醫而違卜，況忠臣之愛君，如何勸殃而阻福乎？何異採藥物以薦君，而取農岐之所忌；求醫術以奉親，而反和鵲之深致。彼勸取忌而用毒，良非重慎之至意。施諸己而猶懼矣，矧敢安於所天乎？
若夫廢宗廟之粢盛，供子孫之魚肉；毀蒸嘗之黻冕，充僕妾之衣服。茍求惠下之恩，不崇安上之福；恨養親之費饍，思廢養以潤屋。如此者可謂忠乎？可謂孝乎？
且夫周棄弘播殖之教，遂配稷以長尊；勾龍立水土之功，亦為社而恆敬。坊墉小益，尚參八蜡之祭；林澤微靈，猶行一獻之祀。
況夫三達無閡之智，百神無以儔；十力無等之尊，千聖莫之匹。萬惑盡矣，萬德備矣，梵天仰焉，帝釋師焉。道濟四生，化通三界，拔生死於輪迴，示涅槃之常樂。身光赫弈，奪朗日之流暉；形相端嚴，具聖人之奇表。微妙玄通，周孔未足擬議；博施兼濟，堯舜其猶病諸。等慈而無棄物，可不謂之仁乎？具智而有妙覺，可不謂之聖乎？夫體仁聖之德者，豈為譎誑之說哉！靜而思之，蔑不信矣。至如立寺功深於巨海，度僧福重於高嶽。法王之所明言，開士之所篤信。若興之者增慶益國，不亦大乎？敬之者生善利民，不亦廣乎？或小損而大益，豈非國之所宜崇乎？或小益而大損，豈非民之所當避乎？法眼明了，睹福報之無量；金口信實，說咎因之不朽。
凡百士民皆非目見，縱未能信其必爾，亦何以知其不然哉？冥昧不可以意決，深遠唯當以聖證。豈不冀崇之福資於君父，畏毀之累及於家國乎？臣無斯慎於其君，非忠臣也；子無此慮於其親，非孝子也。子欲茍遂媢嫉之褊心，不弘忠慎之深慮，阻祈福之大緣，毀安上之善業。乃取咎之道也，豈盡忠之義哉？余昔篤志於儒林，又措心于文菀，頗同吾子之言論。良由聞法之遲晚，賴指南以去惑，幸失途之未遠。每省過而責躬，則臨餐而忘飯。子若博考而深計，亦將悔迷而知返矣。
竊聞有太史令傅君者，又甚余曩日之惑焉。內自省於昔迷，則十同其五矣。請辯傅君之惑言，以釋吾子之邪執。
傅謂佛法本出於西胡，不應奉之於中國。余昔同此惑焉，今則悟其不然矣。
夫由余出自西戎，輔秦穆以開霸業；日磾生於北狄，侍漢武而除危害。臣既有之，師亦宜爾。何必取其同俗，而捨於異方乎？師以道大為尊，無論於彼此；法以善高為勝，不計於遐邇。若夫尚仁為美，去欲稱高，戒積惡之餘殃，勸為善以邀福。百家之所同，七經無以易。但褊淺而未深至，齷齪而不周廣。其恕己接物，孰與佛之弘乎？其睹末知本，孰與佛之遠乎？其勸善懲惡，孰與佛之廣乎？其明空析有，孰與佛之深乎？由此觀之，其道妙矣。
聖人之德何以加焉？豈得以生於異域而賤其道，出於遠方而棄其寶？夫絕群之駿，非唯中邑之產；曠世之珍，不必諸華之物。漢求西域之名馬，魏收南海之明珠，貢犀象之牙角，採翡翠之毛羽。物生遠域，尚於此而為珍；道出遐方，獨奈何而可棄？若藥物出於戎夷，禁咒起於胡越，茍可以蠲邪而去疾，豈以遠來而不用之哉？
夫滅三毒以證無為，其蠲邪也大矣；除八苦而致常樂，其去疾也深矣。何得拘夷夏，而計親疏乎？況百億日月之下，三千世界之內，則中在於彼域，不在於此方矣。
傅計詩書所未言，以為修多不足尚。余昔同此惑焉，今又悟其不然矣。
夫天文曆象之秘奧，地理山川之卓詭，經脈、孔穴之診候，鍼藥、符咒之方術，詩書有所不載，周孔未之明言。然考之吉凶而有徵矣，察其行用而多效矣。且又周孔未言之物，蠢蠢無窮；詩書不載之法，茫茫何限信乎？書不盡言，言不盡意，何得拘六經之局教，而背三乘之通旨哉！夫能事未興於上古，聖人開務於後世。故棟宇易橧巢之居，文字代結繩之制。飲血茹毛之饌，則先用而未珍，火化粒食之功，雖後作而非弊。彼用捨之先後，非理教之通蔽，豈得以詩書早播而特隆，修多晚至而當替？人有幼噉藜藿長飯梁肉，少為布衣老遇侯服。豈得以藜藿先獲，謂勝梁肉之味；侯服晚遇，不如布衣之貴乎？
萬物有遷，三寶常住，寂然不動，感而皆遇。化身示隱顯之跡，法體絕興亡之數；非初誕於王宮，不長逝於雙樹。何得論生滅于赴感，計脩促于來去乎？
傅氏譽老子而毀釋迦，讚道書而非佛教。余昔同此惑焉，今又悟其不然也。
夫釋、老之為教，體一而不二矣，同蠲有欲之累，俱顯無為之宗。老氏明而未融，釋典言臻其極。道若果是，佛固同是而無非；佛若果非，道亦可非而無是。理非矛盾之異，人懷向背之殊，既同眾狙之喜怒，又似葉公之愛畏。至如柱下道德之旨，漆園內外之篇，雅奧而難加，清高而可尚。竊常讀之，無閒然矣，豈以信奉釋典而茍訾之哉！
抑又論之，夫生死無窮之緣，報應不朽之旨，釋氏之所創明，黃老未之言及。不知今之道書，何因類於佛典？論三世以勸戒，出九流之軌躅。若目睹而言之，則同佛而等其照；若耳聞而倣之，則師佛而遵其說。同照則同不當非，師说則師不可毀。譽道而非佛，何謬之甚哉！
傅云：佛是妖魅之氣，寺為淫邪之祀。此其未思之言也。
妖唯作孽，豈弘十善之化？魅必憑邪，寧興八正之道？妖猶畏狗，魅亦懼貓，何以降帝釋之高心，摧天魔之巨力。又如圖澄、羅什之侶，道安、慧遠之儔，高德高名，非狂非醉。豈容捨愛辭榮，求魑魅之邪道；勤身苦節，事魍魎之妖神？
又自昔東漢，至我大唐，代代而禁妖言，處處而斷淫祀。豈容捨其財力，放其士民營魑魅之堂塔，入魍魎之徒眾？又有宰輔冠蓋，人倫羽儀，王導、庾亮之徒，戴逵、許詢之輩，置情天人之際，抗跡煙霞之表。並稟教而歸依，皆厝心以崇信。豈容尊妖奉魅，以自屈乎？良由睹妙知真，使之然耳。又傅氏之先毅，字武仲，高才碩學，世號通人。辯顯宗之祥夢，證金人之冥感。釋道東被，毅有功焉。竊揆傅令之才識，未可齊於武仲也。何為毀佛謗法，與其先之反乎？
吳尚書令闞澤對吳主孫權曰：孔、老二家，比方佛法，優劣遠矣。何以言之？孔老設教，法天以制，不敢違天；諸佛說法，天奉而行，不敢違佛。以此言之，實非比對。愚謂闞子斯論，知優劣之一隅矣。凡百君子，可不思其言乎？
夫大士高僧，觀於理也深矣；明主賢臣，謀於國也忠矣。而歷代寶之，以為大訓。何哉？知其窮理盡性，道莫之加故也。傅氏觀不深於名僧，思未精於前哲，獨師心而背法，輕絕福而興咎。何其為國謀而不忠乎？為身慮而不遠乎？大覺窮神而知化，深勸思患而豫防。惟百齡之易盡，嗟五福其難常；命川流而電逝，業地久而天長，三塗極迍而杳杳，四流無際而茫茫。憑法舟而利濟，藉信翮以高翔。宜轉咎而為福，何罔念而作狂也？
傅云：趙時、梁時皆有僧反，況今天下僧尼二十萬眾？此又不思之言也。
若以昔有反僧而廢今之法眾，豈得以古有叛臣而棄今之多士？鄰有逆兒而逐己之順子，昔有亂民而不養今之黎庶乎？夫普天之下出家之眾，非雲集於一邑，寔星分於九土。攝之以州縣，限之以關河；無徵發之威權，有憲章之禁約。縱令五三凶險、一二闡提，既無緣以烏合，亦何憂於蟻聚。
且又沙門入道，豈懷亡命之謀？女子出家，寧求帶鉀之用？何乃混計僧尼之數，雷同梟獍之黨，構虛以亂真，蔽善而稱惡。君子有三畏，豈當如是乎？
夫青衿有罪，非關尼父之失；皂服為非，豈是釋尊之咎？僧干朝憲，尼犯俗刑，譬誦律而穿窬，如讀禮而驕倨。但以人稟頑嚚之性，而不遷於善，非是經開逆亂之源，而令染於惡。人不皆賢，法實盡善。何得因怒惡而反善，以咎人而棄法？夫口談夷、惠而身行桀、跖，耳聽詩禮而心存邪僻。夏殷以降，何代無之？豈得怒跖而尤夷惠，疾邪而廢詩禮？
然則人有可誅之罪，法無可廢之過。但應禁非以弘法，不可以人而賤道。竊篤信于妙法，不茍黨於沙門。至於耘稊稗以植嘉苗，肅姦回以清大教。所深願矣！所深願矣！
傅云：道人土梟驢騾四色，皆是貪逆之惡種。此又不思之言也。
夫以捨俗修道故稱道人，學道離貪，何名貪逆？若云貪菩提道，逆生死流，則傅子興言，未達斯旨。觀沙門之律行也，行人所不能行，止人所不能止。具諸釋典，可得而究。
蠕動之物猶不加害，況為梟獍之事乎？嫁娶之禮尚捨不為，況為禽獸之行乎？何乃引離欲之上人，疋聚麀之下物；援有道之賢俊，比無知之驢騾；毀大慈之善眾，媲不祥之惡鳥？謂道人為逆種，以梵行比獸心，害善一何甚乎？反白為黑，頓如此乎？
余昔每引孝經之不毀傷，以譏沙門之去鬚髮。謂其反先王之道，失忠孝之義。今則悟其不然矣。
若夫事君親而盡節，雖殺身而稱仁；虧忠孝而偷存，徒全膚而非義。論美見危而致命，禮防臨難而茍免。何得一概而訶毀傷，雷同而顧膚髮？割股納肝，傷則甚矣，剃鬢落髮，毀乃微焉。立忠不顧其命，論者莫之咎；求道不愛其毛，何獨以為過？湯恤蒸民，尚焚軀以祈澤；墨敦兼愛，欲磨足而至頂。況夫上為君父深求福利，鬚髮之毀何足顧哉？
且夫聖人之教，有殊途而同歸；君子之道，或反經而合義。則太伯其人也，廢在家之就養，託採藥而不歸，棄中國之服章，依翦髮以為飾。反經悖禮，莫甚於斯。然而仲尼稱之曰：太伯，可謂至德矣。其故何也？雖跡背君親，而心忠於家國；形虧百越，而德全乎三讓。故太伯棄衣冠之制，而無損於至德，則沙門捨搢紳之容，亦何傷乎妙道？雖易服改貌，違臣子之常儀，而信道歸心，願君親之多福。苦其身意，修出家之眾善；遺其君父，以歷劫之深慶。其為忠孝，不亦多乎！謂善沙門為不忠，未之信矣。
傅又云：西域胡人，因泥而生，是以便事泥瓦。此又未思之言也。
夫崇立靈像，摸寫尊形，所用多塗，非獨泥瓦。或彫或鑄，則以鐵木金銅；圖之繡之，亦在丹青縑素。復謂西域士女，遍從此物而生乎？且又中國之廟以木為主，則謂制禮君子，皆從木而育耶？親不可忘，故為之宗廟；佛不可忘，故立其形像。以表罔極之心，用申如在之敬。欽聖仰德，何失之有哉？夫以善為過者，故亦以惡為功矣。
傅又云：帝王無佛則國治年長，有佛則政虐祚短。此又未思之言也。
則謂能仁設教，皆闡淫虐之風；菩薩立言，專弘桀紂之事。以實論之，殊不然矣。夫殷喪大寶，災興妲己之言；周失諸侯，禍由褒姒之笑。三代之亡，皆此物也。三乘之教，豈斯尚乎？佛之為道，慈悲喜護，齊物我而等怨親，與安樂而救危苦。古之所以得其民者，佛既弘之矣；民之所以逃其上者，經甚戒之矣。羲、軒、舜、禹之德，在六度而包籠；羿、浞、癸、辛之咎，總十惡以防禁。向使桀弘少欲之教，紂順大慈之道，伊呂無所用其謀，湯武焉得行其討？可使嗚條免去國之禍，牧野息倒戈之亂，夏后從洛汭之歌，楚子違乾溪之難。
然則釋氏之化，為益非小，延福祚於無窮，遏危亡於未兆。傅謂有之為損，無之為益。是何言歟？是何言歟？與佛何讎，而誣之至此？佛何所負，而疾之若讎乎？
傅又云：未有佛法之前，人皆淳和，世無篡逆。此又未思之言也。
夫九黎亂德，豈非無佛之年？三苗逆命，非當有法之後。夏殷之季，何有淳和？春秋之時，寧無篡逆？寇賊姦宄，作士命於皋陶；玁狁孔熾，薄伐勞於吉甫。而傅謂佛興篡逆，法敗淳和。專構虛言，皆違實錄。一縷之盜佛猶戒之，豈長篡逆之亂乎？一言之妄佛亦防之，何敗淳和之道乎？
惟佛之為教也，勸臣以忠，勸子以孝，勸國以治，勸家以和，弘善示天堂之樂，懲非顯地獄之苦。不唯一字以為褒贬，豈止五刑而作戒？乃謂傷和而長亂，不亦誣謗之甚哉！亦何傷於佛日乎？但自淪於苦海矣。輕而不避，良可悲夫！
於是書生心伏而色愧，避席而謝曰：
僕以習俗生常，違道自佚。忽於所未究，翫其所先述，背正法而異論，受邪言以同失。今聞佛智之玄遠，乃知釋教之忠實。豁然神悟而理攄，足以蕩迷而祛疾。雖從邪於昔歲，請歸正於茲日。謹奉來誡，以為口實矣。
或曰：
聖人陳福以勸善，示禍以戒惡；小人謂善無益而不為，謂惡無傷而不去。然有殃有福之言，乃華而不實，無益無傷之論，則信而有徵。何以言之也？伯夷餒矣，啟期貧矣，顏回殀矣，冉耕疾矣。或侈侈隆富，言罕及於義方；或皤皤壽考，名不稱而歿世。仁而不壽，富而未仁，書契已降不可勝紀。故知仲尼殃慶之言，徒欺人耳；文命影響之喻，殆難信乎！有敦善行而不怠者，嗟斯言之長惑焉。
乃論而釋之曰：
夫殃福蓋有其根，不可無因而妄致；善惡當收其報，必非失應而徒已。但根深而報遠，耳目之所不該；原始而究終，儒墨之所莫逮。故隨遭之命度，於天而難詳，殀壽之年考，於人而易惑。人之為賞罰也，尚能明察而不濫；天之降殃福也，豈反淆亂而無倫哉？故知有理存焉，不可誣矣。非夫大覺而遍知者，孰能窮理而除惑哉？卜商、賈誼之為言，班彪、李康之著論，但知混而謂之命，莫辯命之所以然。何異見黍稷於倉廩，而不知得之由稼穡；睹羅紈於篋笥，而未識成之以機杼？馬遷嗟報施之爽，積疑而莫之通；范滂惑善惡之宜，含憤而無以釋。
皆睹流而弗尋源，見一而不知二。惟觀釋氏之經論，可以究其始終乎。
為善為惡之報，窮枝流於千葉；一厚一薄之命，照根源于萬古。辯六趣之往來，示三世之殃福，乃知形歿而業無朽焉，人死而神又生焉。或賢聖而受宿殃，六通乏適口之饍；或禽獸而荷餘福，四足懷如意之寶。為業既非一緒，感報寔亦千變。業各異而隨心，報不同其如面。
原其心也，或先迷而後復，或有初而無終，或惡恆而罔悔，或善粹而常崇，或為功而兼咎，或福微而慧隆，或罪均而情異，或功殊而志同。故其報也，有先號而後笑，有既得而患失，有少賤而卒凶，有始榮而終吉，有操潔而年殀，有行鄙而財溢，有同罪而殊刑，有齊德而異秩。業多端而交加，果遍酬而縷悉。譬如畫工布丹青之彩，鏡像應妍媸之質。
命招六印，達季子之遊談；業引萬金，果朱公之計術。取青紫如俯拾，有昔因之助焉；達禮樂而固窮，無宿福之資也。讀論者繼踵，而張文獨享其榮；說詩者比肩，而匡鼎偏高其位。或功勤可記，而祿不及於介推；或咎隙當誅，而爵先加於雍齒。韋賢經術，遠勝黃金之匱；趙壹文籍，不如盈囊之錢。此豈功業之異哉？故由宿命之殊耳。
或材小而任大，宰衡無赫赫之功；或道著而身微，孔墨有栖栖之辱。亦有德位俱顯，元凱列唐虞之朝；才命並隆，傅呂受鹽梅之寄。二因雙殖則兼之也，如此一業孤脩，則其偏也。
若彼管仲釋囚而登相，李斯為相而被刑，范睢先辱而後榮，鄧通始富而終餒。非初訥而末辯，豈昔愚而今智？由果熟而泰來，以福盡而屯及。
若云敗伍胥者宰嚭也，非由昔殃；濟張倉者王陵也，何關往福。此為見緣而不知因，有斷見之咎矣。若云業縻好爵，不念同昇之恩；命偶仁風，無愧來蘇之澤。此為知因而不識緣，有背恩之罪矣。若兼達其旨，兩遣其累，進德脩業，豈有閡乎？春種嘉穀，方賴夏雨以繁滋；宿殖良因，乃藉今緣而起發。受膏澤而荒蕪，不墾之地也；遇明時而貧賤，無因之士也。因緣之旨，具諸經論，觸途而長，皆此類焉。若唯見其一不會其二，咎累之萌傷其德矣。
觀釋典之所明也，白黑之業，有必定之與不定；禍福之報，有可轉及於無轉。為德為咎，唯禳可轉之業；若賢若愚，無移必定之命。
夫大善積而災銷，眾惡盈而福滅，理之必然，信而不貳。譬如藥石勝而疾除，水雨注而焚息，巨堤之堰涓流，蕭斧之伐朝菌。但疾處膏肓，良藥有所不救；火炎原隰，滴水固其無解。鄧林之木，非隻刃而可盡；長江之流，豈一塊之能塞？大德可以掩微瑕，微功不足補大咎。鐫金石者難為功，摧枯朽者易為力。其業微者報不堅，其行堅者果必定。不堅故可轉，必定則難移。可轉之難，故三唱息巨海之波；難移之厄，則四果遇兇人之害。劉琨小賢，致反風而滅火；唐堯大聖，遭洪水之襄陵。准此而論，未足惑矣。
晉文增德，殄長蛇於路隅；宋景興言，退妖星於天際。此不定之業也。邾文輕己而利民，有德而無應；楚昭引災而讓福，言善而身凶。乃必定之命也。或同惡而殊感，或善均而報異，皆昔因之所致也。何足怪之於一生哉？
孔子曰：小人不知天命而不畏。又曰：不知命無以為君子。佛之所云業也，儒之所謂命也。蓋言殊而理會，可得而同論焉。命繫於業，業起於人，人稟命以窮通，命隨業而厚薄。厚薄之命莫非由己，怨天尤上不亦謬乎？詩云：下民之孽，匪降自天。傳曰：禍福無門，惟人所召。此云天之不可推，而責之於人矣。孟軻干魯不憾臧倉之蔽，仲由仕季無恚伯寮之讒，則謂人之不可責，而推之於天矣。
其言若及，其致匪殊。要而論之，同歸進德。剋己戒人，以勖乾乾之志；樂天知命，蠲其慼慼之尤。夫然故內勤克念之功，外弘不爭之德；上無怨天之咎，下絕尤人之累。行之中和，於是乎在。古之善為道者，其從事於斯乎？
昔者初聞釋典，信之不篤。拘其耳目之閒，疑於視聽之外。謂前因後果之說，等莊周之寓言；天上地下之談，類相如之烏有。睹姦回之漏網，則為非而不懲；聞忠直之逢尤，則輕善而無勸。甚哉，此惑也！
知業則不然。夫達業之君子，無私而委命。仰聖賢之清德，敦金玉之高行；無悶于陋巷之居，忘懷於名利之競。所以畢既往之餘業，啟將來之長慶，不顧流俗之嗤毀，豈求鄉曲之稱詠哉？夫種殖不見其長，有時而大；砥礪莫睹其虧，終銷厥厚。今形善惡之報，為時近而未熟；昔世吉凶之果，須數終而乃謝。譬如稼穡作甘，不朝種而夕稔；蒺蔾為刺，亦春生而秋實。不耕而飽飫者，因昔歲之餘穀；不賢而富壽者，荷前身之舊福。天道無親疏，人業有盈縮，由斯以推天命，可得除疑惑矣。
若夫虞夏商周之典，黃老孔墨之言，道惟施於一生，言罔及於三世。則可惑者有六焉，無辭以通之矣。
示為善之利，謂爵賞及名譽；陳為惡之害，明恥辱與刑罰。然逃賞晦名之士，以何為利乎？茍免無恥之夫，不受其害矣。何足以為懲勸哉？可惑者一也。
云天與善，降之以百祥，謂神糾淫，加之以六極。然伯牛德行而有疾，天豈惡其為善乎？盜跖凶暴而無殀，神豈善其為惡乎？何禍福之濫及哉？可惑者二也。
若云罪隨形而並滅，功與身而共朽。善何慶之可論？惡何殃而當戒？若善惡之報信有而非無也，食山薇以飢死，何處而加之福？膾人肝而壽終，何時而受其禍？何善惡之無報哉？可惑者三也。
若云禍福由其祖禰，殃慶延於子孫。考之於前載，不必皆然矣。伯宗羊肸之嗣，絕滅於晉朝；慶父叔牙之後，繁昌於魯國。豈祖禰之由乎？可惑者四也。
若云觀善察惡，時有謬於上天；故使降福流災，遂無均於下土。然天之明命，寧當闇於賞罰乎？曾謂天道不如王者之制乎？可惑者五也。
若云禍福非人所召，善惡無報於後。而百王賞善而刑淫，六經褒德而貶過，則為虛勸於不益，妄戒於無損。何貴孔丘之弘教，何咎羸政之焚書乎？可惑者六也。
然則善惡之所感致，禍福之所倚伏，惟限之於一生，不通之以三世，其理局而不弘矣。何以辯人之惑乎？防於惡也未盡，導於善也多闕，其取義也尚淺，其利民也猶微。比夫十力深言，三乘妙法，濟四生于火宅，運六舟於苦海，高下之相懸也。若培塿之與崑崙，淺深之不類也；疋潢污之與江漢，何可同年而語哉？昔維摩詰之明達，及舍利弗之聰辯，經論詳之，可得而校。足以逾項託超孔丘，邁李老越許由，伏墨翟摧莊周，吞百氏該九流。書籍所載，莫之與儔。
然受諸異道，不毀正信，雖明世典，常樂佛法。師事釋迦，伏膺善誘。豈不識道勝而鑽仰之乎？
或有惡取於空，以生斷見，無所慚懼，自謂大乘，此正法所深戒也。
其斷見者曰：經以法喻泡影，生同幻化。
又云：罪福不二，業報非有。故知殖因收果之談，天堂地獄之說，無異相如述上林之橘樹，孟德指前路之梅園。權誘愚蒙，假稱珍怪，有其語焉，無其實矣。至如冉疾、顏殀，以攝養之乖宜；彭壽、聃存，由將衛之有術。貴賤自然而殊，苦樂偶其所遇，譬諸草木，區以別矣。若蓂莢之表祥瑞，連理之應休明，名載于竹帛，狀圖於丹青。此則草木之貴者也。若被三徑而易蔓，亘七澤而難剪，充僕妾之薪蒸，被牛羊之履踐。此則草木之賤者也。若列挺干雲之峰，羅生絕跡之地，斤斧莫之及，樵蘇所不至。此則草木之全壽者也。若匠石之所數顧，農夫之所務去，遭荷蓧之奮鋤，值工輸之揮斧。此則草木殀命者也。若篠簜比質於松柏，蕙若同氣於蘭芷，翠陵寒而未渝，芳在幽而不已，草木之賢俊者也。若蒺蔾生而見惡，枳棘多而莫美，在詩騷之比興，以疋姦而喻鄙。草木之庸猥者也。若乃異臭殊味，千品萬形，壤之所殖，胡可勝名？何業而見重？何因而被輕？何尤而速斃？何功而久生？何咎而枯槁？何福而華榮？何習而含毒？何修而播馨？此豈宿業之所致乎？乃自然而萬差耳。人之殊命蓋亦如是，豈由前業使之然哉？然則無是無非，大乘之深理；明善明惡，小乘之淺教。愚騃者合真，謹慎者乖道。何為捨惡趣善，而起分別之心乎？
又嫌佛之說法端緒太多，論空說有，自相乖背。此是佛鬥眾生耳，何不唯明一種之法乎？
邪空之說云爾。
正空則不然矣！茍識空有之理者，豈發如是之言乎？此既喻非而博，言偽而辯。懼其迷誤後人，增長邪見。聊率所聞，試論之曰：
若夫如夢、如幻、如響、如泡，無一法而不爾，總萬象而俱包。上士觀之以至聖，至聖體之而獨超，大浸稽天而不溺，大風偃岳而無飄，具六通而自在，越三界而逍遙。
然理不自了正觀以照，心不自寂靜攝斯調，障不自遣對治方銷，德不自備勤脩乃饒。六蔽既除則真如可顯，三障未滅則菩提極遙。故真諦離垢淨之相，俗諦立是非之條。指事必假於分別，論法豈宜於混淆？六度不可為墜苦之業，三毒不可為出世之橋。投谷難以無墜，赴火何由不燒？堯舜不可比之於昏桀，幽厲不可同之於聖堯，忠賢不可斥之於荒野，邪佞不可昇之於明朝。不可反白而作黑，不可俾晝而為霄；不可以邪害於正，不可持鳳比於梟。何得同因果於兔角，疋罪福於龜毛乎？雖引大乘之妙言，不得妙之真致。說之於口若同，用之於心則異。
異者何也？正法以空去其貪，邪說以空恣其愛；智者觀空以除恚，惑者論空而肆害；達者行空而慧解，迷者取空以狂悖；大士體空而進德，小人說空而善退。其殊若此，豈同致乎？良由反用正言，以生邪執矣。騏驥浮水，勤而無功；舟楫登山，勞而不進。豈騏驥、舟楫之不善哉？但浮水、登山用之反也。讀淨名離相之典而廢進修，誦莊周齊物之言以縱情欲，無異策駟馬而泝流，櫂方舟以登阪，望追造父之長驅，欲比越人之利涉，不亦難乎！夫淨名有清高之德，莊周無嗜欲之累。故知斷見之論空，與無為之道反矣。
夫妙道之玄致，即群有以明空；既觸實而知假，亦就殊而照同。其何類也？譬如對廣鏡而傍觀，臨碧池而俯映，眾像燦而在目，可見而無實性。緣生有而成形，有離緣而喪質。水遇寒而冰壯，冰涉溫而堅失。凡從緣而為有，雖大有其何實？故天地與我皆虛，我與萬物為一。菩提不得謂為有，何況群生與眾術？故察於物而非物，取諸身而匪身，麗天著而皆妄，鎮地崇而莫真。言論窮理而無說，賓客盈堂而無人，豔色絕世而無美，瑰寶溢目而無珍，善惡殊途而不二，聖凡異等而常均。
尋夫經論之大旨也，從緣以明非有，緣起以辯非無，事有而無妙實，義空而匪太虛。無人非闚戶之闃，無見非面牆之愚，無說非金人之口，無體非棘猴之軀，無動非山岳之貌，無別非雷同之諛，無真非魚目之寶，無實非鴈足之書。財比夢財而莫異，色與幻色而何殊？猗頓等原憲之產，宋里疋平城之姝。道智了空而絕縛，俗情滯有以常拘。人與業報而非有，業報隨人而不無，天堂類天而匪妄，地獄等地而焉虛？非同揚雄之假稱玉樹，曼都之矯見神居。何乃取空言而背旨，援卉木而比諸？夫夜光結緑之寶，南威毛嬙之色，人皆見其有而興愛，孰能體其空而不染？睚眥蠆介之隙，青蠅貝錦之讎，莫不著其相而興憤，尟能比於空而不憾。獨謂鄙行空而不戒，善法空而不遵。三惑應捨而未悛，五德應修而反棄，不觀空以遣累，但取空而廢善。此豈淨名不二之深致，莊周齊物之玄旨乎？
大矣哉！至人之體空也。證萬物之本寂，知四大之為假，視西施如行廁，比南金于碎瓦，五欲不能亂其心，四魔無以變其雅。智日明而德富，惑日除而過寡，截手足而無憾，乞頭目而能捨。八法不生二相，萬物觀如一馬。故能證無上智，為薩婆若。得其理也，解脫如此；失其旨者，過患如彼。何得為非而不懼，崇邪以為是？夫見舟、見水皆非真諦，而將涉大川，非舟不濟；病體、藥性均是空虛，而人由病殞，病因藥除；犀角、鴆毛等類泡沫，而飲鴆者死，服犀者活；淡水、醇醪並非真有，而漿不亂人，酒能生咎；忠順、叛逆皆如澗響，而叛逆受誅，忠順獲賞。罪福之性平等不二，而福以善臻，禍因惡致；善惡諸法等空無相，而善法助道，惡法生障。故知萬法真性同一如矣，無妨因緣法中有萬殊矣。空有二門不相違矣，真俗二諦同所歸矣。
若謂小乘有罪福之言，大乘無是非之語，似胡越之殊趣，若矛盾之相拒。童子尚羞翻覆，聖人豈為首鼠？良以道聽而途說，遂使謬量而惡取。若博考而深思，必疑釋而迷逾矣。
敬惟十力世雄無上慈父，言無不實，慈無不普，相無不離，視無不睹，德無不周，過無不去，善無不勸，惡無不沮，香塗不欣，刀割無怒，不愛從順，不憎違拒。福慧圓滿而靡餘，煩惱罄竭而無緒。拔三界之沉溺，啟四生之聾瞽，空有俱照以相濟，真俗會通而雙舉。務在量病而施藥，不可違中而偏處。
若夫方等一乘，波若八部，聖慧之極，大乘之首。莫不廣述受持之利，深陳毀謗之咎。經又云深信因果，不謗大乘，何謂大乘之理都無因果乎？夫取相而為善，則善而未精；見相而斷惡，則斷已復生。若悟善性寂而無作，若了惡體空而何斷？乃令三障冰銷而寂滅，萬德雲集以彌滿。智慧如海，不可酌之以一蠡；道邁人天，豈得闚之以寸管？而喻之於檮杌，測之以愚短，不亦謬哉！
夫說空而恣情欲者，不能無所苦也。疾痛惱之，則寢不安矣；刀鋸傷之，則體不完矣；終日不食，則受其飢矣；無裘禦冬，則苦其寒矣。然則致苦之業，豈可輕而不避乎？夫五福之與六極，人情所不能齊也。故居窮而思達，處危而求安，嬰疾而願愈，在慼而羡歡；愛壽考而忌短折，榮世祿而恥形殘；樂加之而欣笑，苦及之而憂歎。何得雷同於善惡，而不脩於福因乎？
觀萬姓之異稟，寔千種而殊級。或比上壽而有餘，或疋下殤而不及；或衣單布而無恙，或服重繭而寒入；或藉草土而安和，或處床褥而風濕；或不治而自愈，或雖治而不立；或無術而體康，或善攝而痾集。其形之表也，均有髮膚；膚之內也，腑臟奚殊。皆含血而包肉，並筋連而骨扶。何一壽而一殀，何一充而一癯？稟何靈而獨實，受何氣而偏虛？虛者不獨埃塵而作體，實者豈偏金石以為軀？未必壽長者有醫術，齡促者無道書。何謂專由攝養，不在業乎？亦有殀命胞胎，受疾嬰孩。憙怒未競，嗜欲未開，未觸冒於寒暑，未毀悴於悲哀。壽何以而殀，疾何從而來？則其所以然者，豈非前業之由哉！
至如漢昭、哀之二主，魏文、明之兩帝，或未三九而登遐，或僅五八而捐世。術人雲集，但致李氏之靈；方士如林，不救倉舒之逝。君王不乏於藥，巫醫豈秘其藝？何寢疾而弗瘳，何促齡而莫繼？豈非隨業而感報，非道術之所濟乎？
然經稱施藥之功，佛歎醫王之德，孔公明慎疾之軌，老子有攝生之則。不信業者既迷，不順醫者亦惑。能詳因果之深淺，乃辯藥石之通塞，可究之以智慧，難具之於翰墨。至如公明辯祟，扁鵲除痾，河東郭璞、譙郡華他、廣陵吳普、彭城樊阿，或禳凶而作吉，或止疾以為和。何得不信醫術之有益乎？然景純識加刑之日，而不能使刑之不加；公明知壽盡之年，不能令年之不盡。扁鵲、華他，不能使其親不歿；吳普、樊阿，不能令其躬不殞。何得不信長短之有業乎？醫由業會，藥依緣聚，醫實有功，藥非無取。必死之病，雖聖莫之蠲，可療之疾，待醫而方愈。魂由業反，則僵尸遇再生之藥；命以業殂，則聖醫為一棺之土。壽之脩促，體之安苦，隨遭否泰，妍媸伸傴。千品萬端皆業為主，三界六趣隨業而處。
百卉無情，故美惡非關於業報；四生有命，則因緣不同於草莽。斤斧伐木不驚，刀杖加人則懼，匏瓜繫而不食，羽毛食而馳騖。比有情於無知，何非倫而引喻？
夫空有略談則率由心業，前且詠其生常，今則示其正法。
小乘以依報為業有，大乘以萬境為識造。隨幻業而施之天地，逐妄心而現之識草。若翳目睹乎空花，比睡夢現其生老。若悟之於心業，則惟聞乎佛道。原夫小乘之與大乘，如小學之與大學，幼唯教之以書計，長乃博之以禮樂。始蒙然而類牛毛，終卓爾而同麟角。此乃為訓之次序，何有異同而可剝？
良以眾生之根有利有鈍，是故聖人之教或漸或頓。或致之於深遠，或進之以分寸。雖百慮而一致，亦異道而乖論，乃有執空門以反教，論大乘而謗小。佛不鬥眾生，眾生自不了，譬闇室之無燭，如夜遊而未曉。故相剝奪而諠諠，競是非而擾擾。何異採芙蓉於木末，尋吳楚于燕趙？不亦謬乎！
夫一水無以和羹，一木無以構室；一衣不稱眾體，一藥不療殊疾；一彩無以為文繡，一聲無以諧琴瑟；一言無以勸眾善，一戒無以防多失。何得怪漸頓之殊異，令法門之專一？夫法門之多品，如藥石之殊功。救冷以溫物為用，去熱則寒藥宜豐；或特宜於禦濕，或偏須於止風。不可同病而殊藥，不可病殊而藥同。若守株而必閡，能達變而後通。何得拘一途而相剝，起戰爭於其中乎？
三世因果，佛不誑欺，十力勸戒，聞當不疑。勸之者應脩，戒之者宜遠。抑凡情之所耽，行聖智之所願。何得違經論之所明，以胸臆而為斷，而謂善惡都空，無損益乎？夫法眼明了，無法不悉，舌相廣長，言無不實。其析有也，則一毫為萬；其等空也，則萬象皆一。防斷常之生尤，兼空有以除疾。彼菩提之妙理，實甚深而微密。厭塵勞而求解慧，當謹慎而無放佚。非聖者必凶，順道者終吉。勿謂不信，有如皎日。
序曰：夫以蒙俗作梗，妙籍舟師。師之大者，所謂王也。故王者，往也。若海之朝宗百川焉。王之取號，況於此也。然則統言王者，約緣乃多，事理兩分，舉要惟二：初謂詳事，二謂明理。
故詳事之王，則人王、天王是也。行化在事，事止於身，身存而化行，身滅而化息。此則外計其身，而莫思其內識。故目其化為外教也。
二謂明理，則法王、佛覺是也。行化在理，理在於心，心存而化行，想滅而境絕。此則內撿其心，而不緣於外境。故目其化為內教也。
所以厚身而存生，生生而不窮，捐生而去情，情亡而照寂。致使存形之教，萬國同儀，練心之術，千聖齊一。是則道俗兩教，出入升沉。俗則入有而沉形，六道以之而綿亘；道則出空而升位，三聖自此而昌明焉。
自正道東流，六百餘載，釋蒙從信，其徒不一，獨夫振虐，而坑僧擊像者二三，明后重道，寺塔崇樹者亦眾矣。至如吳王之詳佛聖，曉天人之所歸；宋君之敘佛德，明朝賢之宗奉。諸餘蒙昧，無足勝言。故序現跡之祥瑞，又述頌作之盛德，隨類覽歷，豈不昭彰心性乎？
夫立人之道，曰仁與義。然則仁義有本，道德之謂也。
昔姬周之末，有大聖號佛，天竺釋王白淨之太子也。俗氏母族，厥姓裘曇焉。仰靈胄以丕承，藉乃哲之遺芳。吸中和之誕化，稟白淨之浩然。生自右脅，弱而能言，諒天爵以不加為貴，誠逸祿以靡須為足。故常夕惕上位，逆旅紫庭，紆軫儲宮，擬翮區外。俄而高逝，周覽郊野，四闢皇扉，三鑒疾苦，風人勵辭以激興，乃甘心受而莫逆。訊大猷於有道，慨在茲之致淹。遂乃明發遐征，遷遲幽閑，脫皇儲之重寶，希無待以輕舉；褫龍草之盛飾，貿窮巖之蓰褐。資送之儔，自崖而反矣。
爾乃抗志匪石，安仁以山，斑卉匡居，摧心立盟。釐安般之氣緒，運十算以質心，偋運四籌之八記，從二隨而簡巡。絕送迎之兩際，緣妙一於鼻端，發三止之矇秀，洞四觀而合泯。五陰遷於還府，六情虛於靜林，涼五內之欲火，廓太素之浩心，濯般若以進德，潛七住而挹玄。搜冥魚於六絕，齒既立而廢筌，豁萬劫之積習，同生知於當年。掩五濁以擅曜，嗣六佛而微傳。偉准丈六，體佩圓光，啟度黃中，色豔紫金，運動凌虛，悠往儵忽，八音流芳，逸預揚采。妙覽未兆，則卓絕六位；曲成已著，則化隆三五。沖量弘乎太虛，神蓋宏於兩儀，易簡待以成體，大和擬而稱劭，員蓍者象其神寂。方卦者法其智周。照積祐之留祥，元宿命以制作，或綢之以德義，或疏之以沖風。亮形搖於日新，期妙主於不盡，美既青而青藍，逞百練以就粹，導庶物以歸宗，拔堯孔之外揵，屬八億以語極，罩墳素以興典。掇道行之三無，絡聃周以曾玄，神化著於西域，若朝暉昇于暘谷；民望景而興行，猶曲調諧於宮商。
當是時也，希夷緬邈於羲風，神奇卓絕於皇軒，蔚采沖漠於周唐，頌味有餘於鄒魯。信可謂神化之都領，皇王之宗謨也。年逾從心，泯跡泥洹，夫至人時行而時止，或隱此而顯彼，跡絕於忍土，冥歸於維衛，俗徇常以駭奇，固以存亡而充之。至於靈覺之性，三果殄悴，豁若川傾，頺如乾墜。黔首與永夜同幽，冥流與涸津並遺，六度與崩岑俱褫，三乘與絕軸解轡，門徒泣血而心喪，百靈銜哀而情悸。夫道高者應卑，因巡者親譽，故不祈哭而哭，豈非兼忘天下，易使天下兼忘，雖靈几播越，環周六合，曆數終於赤縣，後死所以與聞，景仰神儀，而事絕於千載。祇洹既已漂落，玉樹卒亦荒蕪。道喪人亡，時亦已矣。
遁以不才，仰遵大猷，追朝陽而弗暨，附桑榆而未升。神馳在昔，願言再欽，遂援筆興古，述厥遐思。其詞曰：
太上邈矣，有唐統天，孔亦因周，籧廬三傳。明明釋迦，寔惟帝先，應期叡作，化融竺乾。交養恬和，濯粹沖源，邁軌世王，領宗中玄。堂堂洪摸，揭秀員靈，峻誕崑岳，量裒太清。大象罕窺，乃員其明，玄音希和，文以八聲。煌煌慧炬，燭我宵征，人欽其哲，孰識其冥。望之霞舉，即亦雲津。威揚夏烈，溫柔晞春。比器以形，卓機以神，卷即煙滅，騰亦龍伸。鼓舞舟壑，靈氣惟新，誰與茲作，獨運陶鈞。三無衷玄，八億致遠，二部既弘，雙翰惟典。充以瑰奇，恬以易簡，藏諸韞櫝，寔之令善。令善善因，乃讚乃演，致存言往，豈伊弘闡。日月真朗，顯晦周遍。生如紛霧，曖來已晞。至人全化，跡隨世微。假云泥洹，言告言歸。遺風六合，佇芳赤畿，象罔不存，誰與悟機？鏡心乘翰，庶覿冥暉。
夫六合之外，非典籍所摸，神道詭世，豈意者所測？故曰：人之所知，不若其所不知。每在常輒，欲以所不能見，而斷所未能了。故令井蛙有坎宅之矜，馮夷有秋水之伐。故其宜矣。余遊大方，心倦無垠，因以靜暇、復申諸奇麗。
佛經紀西方有國，國名安養，迥遼迥邈，路踰恆沙，非無待者，不能逰其疆，非不疾者，焉能致其速？其佛號阿彌陀，晉言無量壽。國無王制斑爵之序，以佛為君，三乘為教，男女各化育於蓮花之中，無有胎孕之穢也。館宇宮殿，悉以七寶，皆自然懸搆，制非人匠。苑囿池沼，蔚有奇榮，飛沉天逸於淵藪，遊寓群獸而率真。閶闔無扇於瓊林，玉響自喈於簫管。冥霄霣華，以闔境神風，拂故而納新，甘露徵化，以醴被蕙風，導德而芳流。聖音應感而雷響，慧澤雲垂而霈清，覺父歙予而貴言，真人冥宗而廢翫，五度憑虛以入無。般若遷知而出玄，眾妙於茲大啟，神化所以永傳，別有經記，以錄其懿云。此晉邦五末之世，有奉佛正戒，諷誦阿彌陀經，誓生彼國。不替誠心者，命終靈逝化往之彼，見佛神悟即得道矣。遁生末蹤，忝廁殘跡，馳心神國，非所敢望。乃因匠人圖立神表，仰瞻高儀，以質所天，詠言不足。遂復係以微頌。其詞曰：
王猷外釐，神道內綏，皇矣正覺，寔兼宗師。泰定軫曜，黃中秀姿，恬智交泯，三達玄夷。啟境金方，緬路悠遅，迂彼神化，悟感應機。五度砥操，六慧研微，空有同狀，玄門洞闉。詠歌濟濟，精義順神，玄肆洋洋，三乘詵詵。藏往摹故，知來惟新，二才孰降，朗滯由人。造化營域，雲搆峨峨，紫館辰峙，華宇星羅。玉闈通方，金墉啟阿，景傾朝日，豔蔚晨霞。神堤迴互，九源曾深，浪無筌忘，鱗罕餌淫。澤不司虞，駭翼懷林，有客驅徒，兩埋機心。甘露敦洽，蘭蕙助聲，化隨雲濃，俗與風清。葳蕊霄散，靈飆掃英，瓊林喈響，八音文成。玟瑤沉粲，芙蕖晞陽，流澄其潔，蕊播其香。潛爽冥華，載揚來翔，孕景中葩，結靈幽芳。類諸風化，妙兼于長，萬軌一變，同規坐忘。
童真領玄致，靈化實悠長，昔為龍種覺，今則夢遊方。忽怳乘神浪，高步維耶鄉，擢此希夷質，映彼虛閑堂。觸類興清遘，目擊洞兼忘，梵釋欽嘉會，閑邪納流芳。
大人軌玄度，弱喪升虛遷，師通資自廢，釋迦登幽閑。彌勒承神第，聖錄載靈篇，乘乾因九五，龍飛兜率天。法鼓振玄宮，逸響亮三千，晃晃凝素姿，結跏曜芳蓮。寥朗高懷興，八音暢自然，恬智冥徼妙，縹眇詠重玄。磐紆七七紀，應運蒞中幡，挺此四八姿，映蔚花林園。亹亹玄輪奏，三攄在昔緣。
維摩體神性，陵化昭機庭，無可無不可，流浪入形名。民動則我疾，人恬我氣平，恬動豈形影，形影應機情。玄韻乘十哲，頡頏傲四英，忘期遇濡首，亹亹讚死生。
玄和吐清氣，挺茲命世童，登臺發春詠，高興希遐蹤。乘虛感靈覺，振網發童蒙，外見憑寥廓，有無自冥同。忘高故不下，蕭條數仞中，因花請無著，陵虛散芙蓉。能仁暢玄句，即色自然空，空有交映跡，冥知無照功。神期發筌悟，豁爾自靈通。
乃昔有嘉會，茲日多神靈，維摩發淵響，請定不二名。玄音將誰和，法作率所情，亹亹玄心運，寥寥音氣清。麤二摽起分，妙一寄無生。
首閈齊吾我，造理因兩虛，虛兩似得妙，罔象反入麤。何以絕塵跡，忘一歸本無，空同何所貴，無貴乃恬愉。
有受生四淵，淵況世路永，未若觀無得，德物物自靜。何以虛靜間，恬智翳神穎，絕跡遷靈梯，有無無所騁。不眴冥玄和，遷神不二境。
體神在忘覺，有慮非理盡，色來投虛空，響朗生應軫。託蔭遊重冥，冥亡影跡隕，三果皆勤求，善宿獨玄泯。
自大以跨小，小者亦駭大，所謂大道者，遺心形名外。都忘絕鄙當，冥默自玄會，善多體沖姿，豁豁高懷泰。
為勞由無勞，應感無所思，悠然不知樂，物通非我持。渾形同色欲，思也誰及之，嘉會言玄志，首立必體茲。
靈童綏神理，恬和自交忘，弘規愍昏俗，統體稱月光。心為兩儀蘊，跡為流溺梁，英姿秀乾竺，名播赤縣鄉。神化詭俗網，玄羅摯遊方，丘巖積陳痾，長驅幸玉堂。汲引興有待，冥歸無盡場，戢翼遷高嵎，凌風振奇芳。
佛影今在西那伽訶羅國，南山古仙石室中。度流沙從俓道，去此一萬五千八百五十里。感世之應，詳於前記。
夫滯於近習，不達希世之聞；撫常永日，罕懷事外之感。是使塵想制於玄襟，天羅網其神慮，若以之窮齡，則此生豈過；以之希心，則開徹靡期。於是發憤忘寢，情百其慨，靜慮閑夜，理契其心。爾乃恩沾九澤之惠，三復無緣之慈，妙尋法身之應，以神不言之化。化不以其所感，慈不以其所緣。宴懷自得，譬日月麗天，光影彌暉，群品熙榮，有情同順，咸欣懸映之在己。罔識曲成之攸寄，妙物之談，功盡於此。將欲擬夫幽極，以言其道髣髴存焉，而不可論。
何以明之？法身之運物也，不物物而兆其端，不圖終而會其成，理玄於萬化之表，數絕乎無形無名者也。若乃語其筌寄，則道無不在，是故如來或晦先跡以崇基，或顯生塗而定體，或獨發於莫尋之境，或相待於既有之場。獨發類乎形，相待類乎影，推夫冥寄為有待耶？為無待耶？自我而觀，則有間於無間矣。求之法身，原無二統，形影之分，孰際之哉？而今之聞道者，咸摹聖體於曠代之外，不悟靈應之在茲。徒知圓化之非形，而動止方其跡，豈不誣哉！
遠昔尋先師，奉侍歷載，雖啟蒙慈訓，託志玄籍，每想奇聞以篤其誠，遇西域沙門，輒餐遊方之說。故知有佛影而傳者，尚未曉然。及在此山，值罽賓禪師、南國律學道士，與昔聞既同。並是其人遊歷所經，因其詳問乃多先徵。然後驗神道無方，觸像而寄，百慮所會，非一時之感。於是悟徹其誠，應深其位，將援同契，發其真趣。故與夫隨喜之賢，圖而銘焉。
廓矣大象，理玄無名。體神入化，落影離形。迴暉層巖，凝映虛亭。在陰不昧，處暗逾明。婉步蟬蛻，朝宗百靈。應不同方，跡絕而冥。
茫茫荒宇，靡勸靡獎。淡虛寫容，拂空傳像。相具體微，中姿自朗。白毫吐曜，昏夜中爽。感徹乃應，扣誠發響。留音停岫，津悟冥賞。撫之有會，功弗由曩。
旋踵忘敬，罔慮罔識。三光掩暉，萬象一色。庭宇幽藹，歸塗莫測。悟之以靜，挹之以力。惠風雖遐，維塵攸息。匪伊玄覽，孰扇其極。
希音遠流，乃眷東顧。欣風慕道，仰規玄度。妙盡毫端，運微輕素。託采虛凝，殆映霄霧。跡以像告，理深其趣。奇興開襟，祥風引路。清氣迴於軒宇，昏明交而未曙。髣髴鏡神儀，依俙若真遇。
銘之圖之，曷營曷求。神之聽之，鑒爾所修。庶茲塵軌，映彼玄流。漱情靈沼，飲和至柔。照虛應簡，智落乃周。深懷冥託，霄想神遊。畢命一對，長謝百憂。
晉義熙八年，歲在壬子五月一日，共立此臺，擬像本山。因即以寄誠，雖成由人匠，而功無所加。至於歲次星紀，赤奮若貞于太陰之墟，九月三日乃詳撿別記，銘之於石。爰自經始，人百其誠，道俗欣之，感遺跡以悅心。於是情以本應，事忘其勞。于時揮翰之賓，僉焉同詠。咸思存遠猷，託相異聞，庶來賢之重軌。故備時人於影集大通之會，誠悲現所期，至於佇襟遐慨，固已超夫神境矣。
昔眾祐降靈，出自天竺，託化王宮，興于上國。顯跡重冥，開闢神路，明暉宇宙，光宅大千。萬流澄源，圓映無主，覺道虛凝，湛焉遺照。於是乘變化以動物，而眾邪革心，躇神步以感時，而群疑同釋。法輪玄運，三乘並轍，道世交興，天人攸夢。淨音既暢，逸響遠流，密風遐扇，遠生善教。末年垂千祀，徒欣大化，而運乖其會，弗獲叩津妙門，發明淵極，罔兩神影，餐服至言。雖欣味餘塵，道風遂邁，擬足逸步，玄跡已邈，每希想光晷，髣髴容儀，寤寐興懷。若形心目，冥應有期，幽情莫發，慨焉自悼，悲憤靡寄，乃遠契百念。慎敬慕之思，追述八王，同志之感。魂交寢夢而情悟於中。遂命門人鑄而像焉。
夫形理雖殊，階塗有漸，精麤誠異，悟亦有因。是故擬狀靈範，啟殊津之心，儀形神摸。闢百慮之會。使懷遠者，兆玄根於來葉；存近者，遘重劫之厚緣。乃道福兼弘，真跡可踐，三原反流，九神同淵。于時四輩悅情，道俗高趣，跡嚮和應者如林。鑄均有虛室之供，而進助者，不以纖毫為挫，勸佐有彌劫之勤；操務者，不以昏疲告勞，因物任能，不日而成。功自人事，猶天匠焉。夫明志莫如詞，宣德莫如頌。故志以詞顯，而功業可存；德以頌宣，而形容可像。匪詞匪頌，將何美焉。乃作頌曰：
堂堂天師，明明遠度，邁群挺萃，超然先悟。惠在恬虛，妙不以數，感時而興，應世成務。金顏映發，奇相暉布，肅肅靈儀，依依神步。茫茫造物，玄運冥馳，偉哉釋迦！與化推移。靜也淵默，動也天隨，綿綿遠御，亹亹長縻。反宗無像，光潛影離。仰慕千載，是擬是儀。
文殊淵睿，式昭厥聲，探玄發暉，登道懷英。琅琅三達，如日之明，亹亹神通，在變伊形。將廓恆沙，陶鑄群生，真風幽曖，千祀彌靈。思媚哲宗，寤言祗誠。絕塵孤遷，祝想太冥。
文殊師利者，是遊方菩薩，因離垢之言而有斯目，非厥號所先也。原夫稱謂之生，蓋至道興其貌，何者？虛引之性，彰於五德，軌世之表，聞於童真，廉俗之風移，則感時之訓興。故云濡首，又以法王子為名焉。夫欲窮其淵致者，必先存其深大，終古邈矣。豈言象之所極，難算之劫，功高積塵，悠悠遐曠，焉可為言？請略敘其統。
若人之始出也，爰自帝胄，尊號法王，無上之心，兆於獨悟，發中之感，無不由他。近壹遇正覺，而靈珠內映，玄景未移，遂超登道位。於是深根永搆於沖壤，條翼神柯而月茂。慈悲之氣與惠風俱扇，三達之明與日月並耀。具體而微，固已功侔法身矣。若乃天機將運，即神通為館宇，圓應密會，以不疾為影跡。斯其所以動不離寂，而彌綸宇宙；倏忽無常境，而名冠遊方者也。
世尊興出，乃授躍進之明，顯潛德于香林，因慶雲而西徂。復龍見於茲剎，法輪既轉，則玄音屢唱，對明淵極，輒暢發深言。道映開士，故諸佛美其稱。體絕塵俗，故濯纓者高其跡。非夫合天和以挺作，吸沖氣而為靈，舒重霄以迴蔭，吐德音而流聲，亦孰能與於此哉？將欲搖蕩群生之性，宅至宗而至。開宏基於一蕢，廓恆沙而為宇。若然而不悅文殊之風，則未達無窮之量，長笑於大方之寂矣。
自世尊泥曰，幾將千祀，流光福蔭，復與時而昇降。由是冥懷宗極者，感悲長津之喪源，懼風日之潛損，遂共表容金石，繼以文頌。人思自盡，庶雲露以增潤，今之所遇，蓋是數減百年，有轉輪王，王閻浮提，號曰阿育，仰規逸軌，擬而像焉。雖真宰不存於形，而靈位若有主。雖幽司不以情求，而感至斯應。神變之異，屢革民聽，因險悟時信，有自來矣。意以為接頺薄之運，寔由冥維之功。通夫昏否之俗，固非一理所弘。是以託想之賢，祗誠攸寄；思紐將絕之緒，引豪心以摽位。乃遠摸元匠，像夫所像，感來自表，不覺欣然同詠。
眇眇童真，弱齡啟蒙。含英吐秀，登玄履峰。神以道王，體以沖通。浪化遊方，乃軌高蹤。流光掩映，爰暨茲邦。思對淵匠，靖壹惟恭。虛襟絕代，庶落塵封。
夫大慈弘物，因感而接，接物之緣，端緒不一。難以形撿，易以理測。故已備載經傳，具著記論矣。雖舟壑緬謝，像法猶在，感運欽風，日月弘深。法顯道人至自祇洹，具說佛影，偏為靈奇。幽巖嵁壁，若有存形，容儀端莊，相好具足。莫知始終，常自湛然。廬山法師聞風而悅。於是隨喜幽室，即考空巖。北枕峻嶺，南映彪澗，摹擬遺量，寄託青采，豈唯象形也篤，故亦傳心者極矣。道秉道人，遠宣意旨，命余制銘，以充刊刻。古銘所始，寔由功被，未有道宗崇大，若此之比。豈淺思膚學，所能宣述？事經徂謝，永眷罔已，輒磬竭劣薄，以諾心許。徽猷秘奧，萬不寫一，庶推誠心，頗感群物。飛鴞有革音之期，闡提獲自拔之路。當相尋於淨土，解顏於道場。聖不我欺，致果必報。援筆興言，情百其慨。
群生因染，六趣牽纏，七識迭用，九居屢遷。劇哉五陰，倦矣四緣，遍使輪轉，苦根迍邅。迍邅未已，輪轉在己，四緣雲薄，五陰火起。亹亹正覺，是拯是理，動不傷寂，行不乖止。曉爾長夢，貞爾沉詖，以我神明，成爾靈智。我無自我，實承其義，爾無自爾，必祛其偽。偽既殊塗，義故多端，因聲成韻，即色開顏。望影知易，尋響非難，形聲之外，復有可觀。觀遠表相，就近曖景，匪質匪空，莫測莫領。倚巖輝林，傍潭鑒井，借空傳翠，激光發冏。金好冥漠，白毫幽暖，日月居諸，胡寧斯慨。曾是望僧，擁誠俟對，承風遺則，曠若有概。敬圖遺蹤，疏鑿峻峰，周流步欄，窈窕房櫳。激波映墀，引月入窗，雲往拂山，風來過松。地勢既美，像形亦篤，采淡浮色，詳視沉覺。若滅若無，在摹在學，由其潔精，能感靈獨。誠之云孚，惠亦孔續，嗟爾懷道，慎勿中惕。弱喪之推，闡提之役，反路今睹，發蒙茲覿。式厲厥心，時逝流易，敢銘靈宇，敬告振錫。
精粗事阻，始末理通。捨事就理，即朗祛蒙。惟此靈覺，因心則崇。四等拯物，六度在躬。明發儲寢，孰是化初。夕滅雙樹，豈還本無。眇眇遠神，遙遙安如，願言來期，免茲淪湑。
卿常何如？歷觀高士，類多有情，吾亦許卿。以同何緬邈之過，便是未孤了幽關也。吾猶存舊情，東望慨然，便是有不馳處也。見熾公阡陌，如卿問遷僧於山，誠是美事。屢改驟遷，未為快也。杖策之郡，斯則善也。祇洹中轉有奇趣，福業深緣，森兮滿目。見形者所不能傳，聞言而悟，亦難其人。辭煩而已，於此絕筆。范泰敬謂。
祇洹塔內讚，因熾公相示，可少留意省之。并同子與人歌而善。
辱告慰企。晚寒，體中勝常。靈運腳諸疹，此春更甚憂慮。古人有情，信如來告，企詠之結，實過飢渴。山澗幽阻，音塵闊絕。忽見諸讚，歡慰良多。可謂俗外之詠，尋覽三復，味翫增懷，輒奉和如別。雖辭不足睹，然意寄盡此。從弟惠連，後進文悟，衰宗之美，亦有一首，并以遠呈。承祇洹法業日茂，隨喜何極，六梁微緣，竊望不絕，即時經始招題在，所住山南。南檐臨澗，北戶背巖。以此息心，當無所忝耶。平生緬然，臨紙累歎，敬惜為先，繼以音告。儻值行李，輒復承問。二月一日，謝靈運白答。
范侯遠送像讚，命余同作。神道希微，願言所屬。輒總三首，期之道場。
惟此大覺，因心則靈。垢盡智照，數極慧明。三達非我，一援群生。理阻心行，道絕形聲。
若人仰宗，發性遺慮。以定養慧，和理斯附。爰初四等，終然十住。涉求至矣，在外皆去。
厭苦情多，兼物志少。如彼化城，㩲可得寶。誘以涅槃，救爾生老。肇允三車，翻乘一道。
法藏長王宮，懷道出國城。願言四十八，弘誓拯群生。淨土一何妙，來者皆清英。頺年欲安寄，乘化必晨征。
水性本無泡，激流遂聚沫。即異成貌狀，消散歸虛豁。君子識根本，安事勞與奪。愚俗駭變化，撗復生欣怛。
性內相表狀，非焰安知火。新新相推移，熒熒非向我。如何滯著人，終歲迷因果。
生分本多端，芭蕉知不一。合萼不結核，敷花何由實。至人善取譬，無宰誰能律。莫昵緣合時，當視分散日。
幻工作同異，誰復謂非真。一從逝物過，既往亦何陳。謬者疑久近，達者皆自賓。勿起離合情，會無百代人。
覺謂寢無知，寐中非無見。意狀盈明前，好惡迭萬變。既悟眇已往，惜為浮物戀。孰視娑婆盡，寧當非赤縣。
影響順形聲，資物故生理。一旦揮霍去，何因得像似。群有靡不然，昧漠呼自己。四色尚無本，八微欲安恃。
泛濫明月陰，薈蔚南山雨。能為變動用，在我竟無取。俄已就飛散，豈復得攢聚。諸法既無我，何由有我所。
儵爍驚電過，可見不可逐。恆物生滅後，誰復覈遲速。慎勿留空念，撗使神理恧。廢己道易孚，忘情長之福。
敕云：去歲令虞闡等撰佛記，并作序。序體不稱，頻治改猶未盡致。尋佛教因三假以寄法，籍二諦以明理。達相求宗，不著會道，論其指歸，似未至極。乃不應以此相煩，亦是一途善事。可得為厝筆。以不故指敕，闡等結序末體又似小異。臣約言：佛記序今謹以上呈，詞義無取，伏懷自恧。謹啟。
敕云：記序始得看，今敕繕寫流布。
序曰：含靈萬品，既非記諜所窮；物物稟生，豈伊積塵能計？莫不起乎無理，而至乎無生者也。雖要終有地，而原始莫聞，自非靈照特達，宗極斯在，則理閉機初，鑽叩事絕，非惟四果不議，固亦十地罔窺。邈乎悠敻，有之而莫知所從者也。如來覆簣，爰始言登永路，起滅回環，馳驟不息。去來五道，大千比之毫端；往復三界，祇劫未足稱遠。積明累照，念念不休，離此生滅，證成妙果。固已空有兼謝，豈徒齊遷魯變而已哉？昊昊區區，猶秉何言之稱；至人無己，寧以詞義為珍。蓋由萬惑相扇，昧明代起，業假緣開，事須曉達。一音所吐，無思不服，義在徇物，動非為己。法吼振灑於無外，甘露炳煥於龍宮。開宗闡教，致之有漸。摽四諦於鹿園，辨百非於雙樹。廓不二之法門，廣一乘之長陌。行迷復路，弱喪知歸，而自應回舛，厥塗不一。白毫所照，遍剎土於恆沙；七步降踐，壅龍堆而攸被。推極神道，原本心靈。感之所召，跨無邊而咫尺；緣之所乖，面法城而不睹。
及像教云末，經記東流。熱阪艱長，寒山峻阻。撗書左字，累萬方通，翦葉成文，重譯未曉。自此迄今，千祀過半，靈跡稍啟，名僧閒出。律藏方等，行來漸至，薀乎西國，未至者多。雖法身常住之奧遠，二諦三假之淵曠，悟道求宗，於斯可足，而能仁體茲大聖，寔為本師。悠悠群品，精靈所係，迄于前因往業，多所昧略。然神化應感，參差互見，又世胄名氏，本國俗緣，散析眾部，卒難討究。神功妙力，同出異名，降胎求道，寧止一相？託生迦維，本由權跡，出自北門，非悟法之始；遍照東方，豈通化之極？適道已來，四十九載，妙應事多，宜加總緝，共成區畛。
至於經像舊錄，境剎遺記，開勸之功，於斯自遠。大權弘曠，亡身以濟物；應真耿介，摽心非為己。分蹤或異，適未必同。神塗詭互，難以臆辯，靈怪倜儻，言語斯絕。圖澄之龍見趙魏，羅什之鳳集關輔。揵陀近遊京洛，單開遠適羅浮。雖跡與俗同，而意無可察。塗出玉門，法座不遠，七處八會，峨然在目。靈應肸蠁，偏富延澤以西；光景葳蕤，多見天山之表。有志奇僧，每經遊歷，神跡昭然，咸有文注。繁蕪舛雜，實須裁整。分五道於人天，設重牢於厚地。各隨業力，的焉不差；此皆卷舒真俗，終始名相。其聖塗玄遠大，則直至道場；其徵證切近小，則開勸晚學。斯寔兼濟之方舟，大悲之廣路。雖復智昏視內，形窮尺捶，緣動必應，又況進於此者乎？
是以至聖慇懃，每存汲引，垂文見意，貽厥將來。皇帝行成無始，道承曠劫，十號在躬，三達靡礙。屈茲妙有，同此轉輪，傷昏愍惑，久迷正路。悱發之徒，空懷鑽仰，條流緬曠，事難總一。志淺業勞，迄用無就，非所以闢彼四衢，出之火宅者也。
乃詔中書侍郎虞闡，太子洗馬到溉，後軍記室周捨，博尋經藏，搜採注說，條別流分，各以類附，日少功多，可用辨此，名曰佛記，凡三十篇。其有感應之流，事類相似，止取其一，餘悉不書。或復死而更生，陳說經見，事涉杳冥，取驗無所，亦皆靡載，同之闕疑。或憑人以言，託想成夢，尤難信曉，一無所錄。若夫欲遐適者，必遠記所從；欲悟道者，必妙識所宗。然後能允得其門，親承音旨，未有不知厥路，莫辨伊人，膠目闇踐，自與理合。所以引彼眾流，歸之一源，可令莘莘含識，望塗知往，案砥矢而言歸，不迴遑於歧路，俾厥清信之士，亦有取於此云。
余以佛化隄封，三千圍內，近對小識，且局南洲。斯則通計神州，咸蒙聲教，神蹤遺跡，閉在姬初，前漢已來，相從閒出，劉向校書天閣，往往見有佛經。赤縣山裂水開，時時瑞像來現。或塔由地踊，或佛降因空。事緒繁委，略標十數，有未見者，須顯其相云。
越州東三百七十里，鄮縣塔者，西晉太康二年，沙門慧達感從地出。高一尺四寸，廣七寸，露盤五層。色青似石而非。四外彫鏤，異相百千。梁武帝造木塔籠之。八王自輿巡州里。今見神瑞、光聲、聖僧，備如別傳。
鄭州超化寺塔，在州南百餘里，基墌適今。寺院並古時石砌，合縫甚密，鐵為細要。其石長八尺，四面細要，長一尺五寸，深五寸。石下並泥，塔南基出泉十餘所。徑三尺，涌而無聲。永徽中，有昆侖，入泉向下窮之。但有石柱羅列，竟不測其際，中有石塔在空，水凝而不及。
冀州臨黃縣西北三十里，有育王舍利寺。近為尼住寺。有古塔，編石為基，從水底出塔，三面水極深，惟西面通行。往足有蓮藕，人畏之，無敢採捕。
岐州岐山南，岐山縣北二十里，法門寺塔。在平原上。古來三十年一度開，開必感應。顯慶五年，敕令僧智琮，往請有瑞令開蒙，光明照燭，道俗通見。乃掘出進內。龍朔二年，還返故塔。其舍利如大人指節骨，長二寸許，其內孔方。色白光明，如別圖狀。
益州成都郭下福感寺塔。本名大石寺，隋初詵律師尋其古跡，欲尋其舍利，掘至泉源，惟是一石。見於其上，架九級木浮圖，備有靈相。隋蜀王秀又掘之至泉，風雨至，不可及際。於傍破得一片石出，乃是瑿玉。今見存益州北百里雒縣城北郭下寶興寺塔。其寺本名大石。其事大同福感。益州西南百餘里，晉原縣等眾寺塔。略同於上。
閏州江寧縣故都朱雀門東南，古越城東，廢長干寺內，昔西晉僧慧達，感光掘之一丈，得三石匣。中有金函，盛三舍利并髮爪。其髮引可三尺，放則螺旋。今有塼塔三層，并剎佛殿。餘但榛木，大蟲登基穢污者，被打，號叫驚人，或有死者。
懷州東武陟縣西七里妙樂寺塔。方基十五步，并以石編之。石長五尺，闊三寸，以下極細密。古老傳云，其塔基從泉上涌出。云云。
瓜州城東三里有土塔，周朝育王寺。今廢，惟有遺基。上以舍覆四廊牆匝，時見光明，公私士女，往來乞福。
青州臨淄城中有阿育王寺。其形像露盤在深林巨樹下。昔石趙時，佛圖澄知之，令往取，入地二十餘丈，獲之。
河東蒲阪有育王寺。時出光明，姚秦時，掘得佛骨於石函銀匣中，照耀殊常。
并州子城東育王寺者，今見尼住，為淨明寺，失基所在。
并州榆社縣郭下育王寺小塔，見有僧住。
代州城東育王塔。
洛州故都西，白馬寺東一里，育王塔。
甘州東百二十里，刪丹縣城東，弱水北，土堆，古老云育王古塔。
沙州城內，廢大乘寺塔基，云是育王塔。
晉州北霍山南士堆，古老云，是育王寺塔。
已前諸塔，並是姬周初，有大輪王，名為阿育，此曰無憂。統臨此洲，萬有餘國。役使鬼神，一日而造八萬四千塔，此土有之。每發神瑞，廣如感應傳。
揚州育王金瑞像者，吳孫皓時後園所獲。皓初蔑而穢之，腫痛遍身，太史占曰：犯大神也。皓謝之，有閒因爾開信。
吳郡松江浮水石像二軀，昔西晉建興中，像浮松江。有居士朱應，接而出之，舉高七尺。於通玄寺。視背有銘，一名惟衛，二名迦葉。
荊州長沙寺瑞像者，東晉太元初，見於州城北。行人異之，試以刀擊，乃金像也。長沙寺僧迎至寺。光上有梵書云：育王所造。梁武聞迎至都，大放光明。及梁滅，迎上荊州，至今見在。歷代光瑞，不可備載，如別所顯。
荊州大明寺檀優填王像者，梁武帝以天監元年夢見檀像入國，乃詔募得八十人，往天竺。至天監十年方還。及帝崩，元帝於江陵即位，遣迎至荊都。後靜陵側立寺，因以安之。
楊州長干寺阿育王像者，東晉咸和中，丹陽尹高悝見張侯浦有光。使人尋之，得一金像。無光趺。載像至長干巷口，牛不復行，因縱之，乃徑趣長干寺。後數年，東海人，於海獲銅趺浮水上，因送像所，果同。後四十年，南海獲銅光於海下，乃送像所，宛然符合。自晉、宋、齊、梁、陳、隋、唐七代，無不入內供養。光瑞如別。今在京師大興善寺，摸寫殷矣。
涼州南百里崖中泥塑行像者，昔沮渠蒙遜王有涼土，專弘福事，於此崖中大造形像，千變萬化，驚人眩目。有土聖僧，可如人等，常自經行，無時暫捨，遙見便行，人至便止。觀其面貌，如行之狀，有羅土於地者，後看足跡納納。今見如此。
襄州檀溪寺金像行者，東晉寧康中，沙門釋道安之所造也。及成就已，乃行至萬山。明迎返寺，其夕又出至寺門，至山蹋石，現一足相。周武滅法，鎮副長孫哲，志性兇麤，先欲除毀，令百人以索繫頸，挽之不動。哲大怒，乃至加五百人方倒，震地，哲喜落馬，尋卒。當毀像時，於腋下倒垂衣內銘云：此像三周，甲午當滅。勘以長曆，大略符焉。其所蹈石在本寺，今名啟法是也。
涼州西番禾縣瑞石像者，元魏太延中，沙門劉薩河行至番禾東北，望御谷而禮曰：此山中有佛像出，若相不具，國亂人苦。經八十七載，正光年初，風雨震山，像出，長三丈許，惟無其首，登即命造，隨安隨落。魏道凌遲，分東西矣。後四十年，州東七里澗內，獲石佛首。即以安之，恰然符合。周保定中，像首又落。隋初還復，立瑞像寺。煬帝西征過之，改為感通寺。今圖寫，多依量莫准。
京師崇義寺石影像者，形長八寸，徑五寸，八楞紫石英色。梁武太清中，有僧從外國將來，遇亂安廬山像頂上。隋煬在蕃鎮江陽，見別記，往求得之。及登儲貳，送於曲池日嚴寺，寺廢，入崇義寺。京師道俗，咸就見之，往往不同，見佛見神，山林幢蓋者，前後異等。貞觀七年，敕迎入內。
坊州玉華宮鐵礦瑞像者，周武滅法，有姜明者，督事夜行，每見山上光明，旦往尋之，有臥石狀如像。便斲掘四邊，乃是鐵礦，不可傷損。舉身三丈，谷中有趺，乃共村人拗舉。忽然下流，逕趣趺孔，卓然特立。以狀聞奏，時天元嗣，曆改元大象，敕其處為大像寺，因開佛法。隋初改為顯濟寺。太宗在宮時，往禮謁，莊嚴修飾。在宮東三十里大苑內，永徽中，改宮立寺，陰闇之夕，每放光明。
襄州峴山華嚴寺盧舍那瑞像者，本是周朝古像，法滅，藏之得存。每有凶相，以涕出為期。隋文將崩，一鼻涕出，沾污于懷，金薄剝起。雖後修飾，望還如涕。貞觀末年，四月內連涕不止，塗污胸懷，方可尺許。太宗升遐，方驗先兆。至六月內涕又流出，合境同懼。至七月，漢水汎溢，入城郭，深丈餘。今見在。
陳朝重雲殿飛入海者。此殿梁武所立，中安像設，並是珍寶。梁謝陳登，武帝既崩，須葬具，欲取殿中珠帳，人力既豐，四面齊至，忽見雲氣圍繞，大雨滂注，雷電震擊，百工奔走。又見火列空中，布焰相屬，重雲大殿，其中佛像，一切上騰，煙火相扶，欻然東逝。傾國上望，絕目方止。雨晴即日，惟礎在焉。月餘有人東州來，是日見殿，乘空入海。今望海者，時往見之。元魏洛京永寧寺塔，天震東海，其事略同。
江州廬山文殊師利瑞像者。昔晉名臣陶侃建旟，南海有漁人見海濱有光，白侃，令尋之。俄見金像，凌波趣船，接銘，乃育王所造文殊也。送往武昌寒溪寺。後遷荊州，迎像上船，船即沒水。遠法師迎入廬山，一無有礙。今在山東林重閣。
渝州西百里相思寺北，石山上有佛跡十二枚，皆長三尺，闊一尺一寸，深九寸。中有魚文。在佛堂北十五步，見有僧住。
循州東北，興寧縣，靈龕寺北石上，佛跡三十餘，大者長五尺已下。
京師大興善寺，大有靈瑞佛像、佛骨、佛齒等。
撫州，顯慶年中，有潭州行像，自移來州東二十里，山中道現兩跡，長三尺，相去五百餘步。初不知其來，有人尋山見怪，遍告遠近，將移就寺，不動。刺史以下官人酷旱，步至像所，請還州寺。三人捧之至州，隨行雲布，當夜大澍，遂以有年。今在撫州。
隋時，蔣州，興皇寺佛殿被焚，中丈六銅像正當棟下，及火發棟墜。像自移南五六尺許，形得安全。四面瓦土灰炭，去像五六尺，曾不塵玷。今在白馬寺，鳥雀所不侵凌。
簡州三學山寺，有佛跡。每夜神燈在空，遠見近滅，至六齋夜，其燈則多。
坊州玉華寺東北慈烏川，武德年中居人郝辯者，素有信向，見鹿群常居山側，異之，遂掘其處，得石像一軀，高丈四五。乃移出，在川中家內，其相大同玉華寺東者。古老傳云，迦葉佛時，此山所藏者，四十餘軀，今有二現，餘猶未出。
邢州沙河縣四面銅佛者，長四尺許。隋初有人入山，見僧守護此像，因請供養，失僧所在。其人欲負將出，而不動，諸處人聞，助曳，亦然。沙河寺僧聞之，試引輒行，至寺。後人於寺側，獲金一塊，上有二烏形，銘云：擬鍍四面佛。因鍍之。佛形上遍是烏影。隋後主聞有瑞跡，遣工冶鑄，倣之。鑄卒不成，終有缺少，經二百日乃止。今在寺中。
已前神塔、瑞像，開俗引凡，未深明者，由茲發信。既信殊相，方能攝心。披經討論，資啟神解，方知四魔常擾，六賊恆凌。覺而且怖，超方有曰，不爾沉淪，還同無始。弘明之道，豈其然哉！至於經卷不灰，乃符火浣之布，書空不濕，便同天蓋之靈。聖寺屢陳，鍾聲流於遠近；神僧數現，受供通於道俗。斯途眾矣。備於感通記中。
大同四年八月，月犯五車，老人星見。改造長干寺阿育王塔，出舍利、佛髮爪。阿育，鐵輪王也。王閻浮一天下，一日夜役鬼神造八萬四千塔。此其一焉。
乘輿幸長干寺，設無礙法喜食。詔曰：天地盈虛，與時消息，萬物不得，齊其蠢生。二儀不得，恆其覆載。故勞逸異年，懽慘殊日。去歲失稔，斗粟貴騰，民有困窮，遂臻斯濫。原情察咎，或有可矜，下車問罪，聞諸往誥。責歸元首，寔在朕躬。若皆以法繩，則自新無路。書不云乎，與煞不辜，寧失不經。易曰：隨時之義，大矣哉！今真形舍利，復現於世，逢希有之事，起難遭之想。今出阿育王寺，設無礙會，耆年童齒，莫不欣悅。如積飢得食，如久別見親。幽顯歸心，遠近馳仰。士女霞布，冠蓋雲集，因時布德允叶人靈。凡天下罪無輕重，皆赦除之。
大同四年七月詔曰：天慈普覆，義無不攝。方便利物，豈有方所？上虞縣民李胤之掘地，得一牙像，方減二寸，兩邊雙合，俱成獸形。其內一邊佛像，一十二軀，一邊一十五體，刻畫明淨，巧跡妙絕，將神靈所成，非人功也。中有真形舍利六焉。東州昔經奏，上未以為意，而胤之銜愆，縲紲束治，真形舍利降在中署。光明顯發，示希有相，大悲救苦，良有以乎！宜承佛力，弘茲寬大，凡天下罪無輕重，在今月十六日昧爽以前，皆赦除之。即日散出。奉迎法身，還臺供養。
臣綱言：臣聞擊轅小唱，有慕風雅；巴人淺曲，實仰陽春。是以葑葵細葉，猶傾朝景；爝火微光，不能自息。伏惟陛下至德欽明，玄猷廣運，乃神乃聖，道跨軒媯；正覺正真，功符圓極。常住為樂，法喜為甘，慈雨被於無垠，睿化覃於幽顯。故八風調，四氣正，天下定，海外安。弘龍窟之威，紹鷲山之法，無為不住，實愍蒼生；無相乃宣，引歸真域。製茲道樹，顯此金容，使誓願者結因，頂禮者增福。會途已一，古今誰二？伏以器表承露，東阿薦銘，瑞啟黃龍，中山興頌。臣雖不敏，實有愚心，謹上菩提樹頌一首，學謝稽古，思非沉鬱。不足以光揚盛德，髣髴一隅，顧恧芻言，伏紙慚震。謹啟。
手敕省啟：覽所上菩提樹頌，捃採致佳，辭味清淨，仰讚法王，稱歎道樹，意思口說，乃至手書。極得三業之善，但所言國美，皆非事實，不無綺語過也。越敕。
竊以因緣假有，眾生之滯根；法本不然，至人之妙理。是以三界六趣，遶業障而自迷；八解十智，導歸宗而虛豁。是以能仁大師，隨緣布道，愍焰宅之既焚，傷欲流之永騖。託白淨之宮，照黃金之色。居茲三惑，示畫篋之非真；出彼四門，驚浮雲之易滅。於是佛日啟，法雷震，設漸教，降權跡，三寶現世，一道知歸，大接群蒼，救茲未度。法雲法水之潤，等世界於無邊；智燈智炬之光，同虛空於莫限。物因難量，化緣將息，林開白日，樹映青枝。
悲哉！六識沉淪八苦，不有大聖，誰拯慧橋？皇帝體乾元之叡德，含天地之純誠，照玉鏡之神，握太平之運。吞虞孕夏，罩漢籠周，御六氣而子蒼生，扇二儀而布亭毒。緯樂經禮，偃武修文。秋荼不設，廢九律之嚴科；春雨愛生，解三驅之密網。固以咸池之靈自失，汾水之德知慚，少陽懋善於元貞，蕃臣變味於槐袞。八凱三座，九棘四科之士，內宣王事；運策撗行，專城推轂之將，外守封彊。一同文軌，萬方共貫。穿胸鏤臆之酋，短身長臂之師，南越鑠石，北極天沙，東邁日枝，西踰月紀，莫不梯峰挂迥，越繩度之山；航海跨深，汎浮毛之浪。奉方入貢，進忠請職，獻同心之鳥，貢比肩之獸。
爾乃嘉祥競發，寶瑞咸委，靈芝潏露，月萃郊園。義鳳仁虎，日聞郡國。如珠如璧，既照燭於中畿；若雲非雲，亦俳佪於宮雉。於是驅黎民於仁壽，濟動植於幽隍，歲樂民殷，家給戶足，斑白不提挈，童稚有謳歌。從善如流，應風猶草，開農務本，鑄刃銷鋒。紅粒盈箱，青鳧委貫，上照天，下漏泉，天既成矣，地既平矣。天子乃均一子愍四生，示正行之因，摽出要之路。廣設道場，大弘妙法。涅槃寶棹，接惑眾於背流；慈悲光明，照群迷於未曉。法輪遍乎大千，清涼被於小葉。故天人儛鳳，去照園而讚善；菩薩飛象，越香土而來儀。五百寶蓋騰光自合，十千瓔珞懸空下墜。龕室莊嚴，國界殊特，製三時之殿，聳四柱之臺。雖漢后望神之宮，軒轅待仙之觀，曾何足擬？髣髴寶雲，儀形等覺。
於是想成道之初，建菩提之樹，四海呈珍，百工薦巧，雕金鏤碧，綴鏡懸珠，製似雪山，形同飛蓋，四布垂陰，五面益物。名高滿月，德踰普覆，並豔千光之樹，連英五色之花，璧日垂采，玉帶生煙，微風徐動，寶枝成樂，儼然妙色，蔭此曲枝，顯若金山，尊如聚月。信女百味之初，諸天四鉢之狀，散漫祥草，連翩青雀，伏吐電之魔，卻擔山之鬼，奇姿瑰質，不可勝言。此實生善之妙緣，進行之深福。當今盛美，曩代未聞，方應照德不窮，懸諸日月，巍巍永樂，萬萬斯年，敢作頌曰：
綿史載觀，靈篇眇鏡，寶冊葳蕤，帝圖掩映。鳥紀稱祥，龍書表慶。九州布德，五弦作詠。蒸哉至矣，大梁啟聖。功覆眾古，業高受命。金輪降道，玉衡齊政。無思不服，有意斯盛。一乘運出，五眼清淨。稟識康歌，昆虫得性。舜廚靈扇，堯庭神莢。豈如道樹，覆潤弘浹。靡密垂光，芬芳委疊。時動百花，乍開千葉。現彼法身，圖茲瑞牒。海度六舟，城安四攝。惠澤既播，淳風普叶。休明智境，清朗法泉。百神嗟仰，千佛稱傳，榮光動照，玉燭調年。菩提永立，波若長宣。穆穆明后，萬壽如天。
夫十惡緣巨，易惑心塗；萬善力微，難感靈性。是以摩鉗赴火，立志道場，薩埵投身，必之妙覺。眾生積染，流浪不歸，苦海易沉，慈波空蕩。渴愛與生死共門，無明與結網同路。各趣百非，纏茲四苦，人思勠力，昭彼三明。是以如來因機致化，如大醫王隨病施藥。當今皇化之基，格天網地，扇仁風於萬古，改世季於百王，覆載蒼生，慈育黎首。天涯海外，奉義餐風，抱嗉吹脣，含仁飲德，民無賢肖，愛均一子。
眾等宜各克己丹誠，澄心慊到，奉為至尊。敬禮娑婆世界釋迦文佛，歡喜世界栴檀德尊，水精剎土月電如來，寶明世界山海慧佛，奉願聖御與天地比隆，慈明與日月齊照。九有被康哉之澤，八方延仁壽之恩。玉燭之美日著遐方，擊壤之歌遍聞天下。敬由心起，五體所以外恭；情發於中，六識所以遍到。故一善染心，萬劫不朽，百燈曠照，千里通明，憑法致安，積善延慶。
今日幸遇茲訓誘，豈得不罄竭心途，奉為皇太子，敬禮東方寶海，南方燈明，西方無量，北方相德。奉願離明內映，合璧外和，玉振雲浮，金聲海鏡，日朝顏色，四善流風。既擅溫文之德，實著監國之重。蒼生飲德，有識餐仁，燮和內化，事炳周經，讚德含章，訓高惇史。故以配正奉天，表七教於仁德；宣風緝惠，闡六服於溫慈。各宜攝心，奉為貴嬪，歸命敬禮五十三佛，三十五尊，當來賢劫千，現在百七十。奉願月相與萬善同休，金聲與四時並祐，興七覺以炳照，因十智於常樂。閨守奉仁，宮儲欽德，暉同疊璧，煥若崑瓊。
蓋聞嵩高惟嶽，作屏皇家，宗子維城，克固盤石。所以戚均魯衛，任等蕭曹，三台正席，坐而論道，九棘勤王，恪居連事。宜各運心奉為臨川、安城、建安、鄱陽、始興、豫章，又南康廬陵、湘東武陵，諸王家國、戚屬，六司鼎貴，歸命敬禮舍利形像，菩提妙塔，多寶踊現釋迦碎身。奉願心鏡凝深，身情嶽峙，克隆帝祉，永茂皇枝，眾各一心，歸命三寶。三界異術，五道分逕，天人植業，各歸一果。鬼神牽報，事炳冥途，十善花果，既乖正力，五濁煩心，彌多惱累。雖復聰明正直，三牲之祀未虧；陰陽不測，六根之滯猶染。眾等宜各露誠，逮為天龍八部、護塔善王，乃至脩羅八臂、摩醯三目，盡為敬禮。尊經正典，清淨波若，究竟涅槃，法華會一之文，淨名不二之說。
願一切善神永斷無明，長遵正本，臥處寶宮，坐甘香積。帝釋淵廣，泛般若之舟，淨居深沉，駕牛車之美。澤及三界，明照四天，大悲拔苦，事炳前經；弘慈與樂，義高名訓。是以靈㩲降跡，出沒不同，菩薩位懷，顯晦多術。無邊劇惱，扇八苦於脩途；有縛纏情，繞六趣於危道。金瑣玉床，猶念解脫，彫珠飾綺，不及塗中。至如飄颻熱風，滄浪冰水，暗室千重，黑城百仞，鐵輪碎骨，銅柱焦腸，傍出刀峰，撗抽劍鍔。如斯眾苦，尤為險脆。一息不追，則萬劫永別；剎那蹔斷，則千代長離。相與共託閻浮，泡生幻處，危脆之質，有險蜉蝣；風電之馳，誠難可駐。況復三相併蹙，二鼠攢危，毒箭惡蛇，尤為可畏。庶憑正法，拔茲累染，長享百福，永斷六塵，對至無強，惟佛可恃。
今為六道四生，三途八難，慈悲懇到，一心遍禮十住菩薩，三行聲聞，禮救世觀音，獻蓋寶積，西方大勢，東國妙音，四辯淨名，二土螺髻，珠頸善宿，彌勒、文殊、金剛藏、解脫月、棄蔭蓋、常舉手十大弟子，五百羅漢。
願囹圄空虛，疾惱消息，域中百縣，方外千城，凡在幽縶，一同寬蕩，人協覆蛇，俗化匡蟻，類服鴆之不死，同拔劍之無傷。含生不縷，轉死自溫，渭橋日飽，翳桑無餓。打塞三途，填碎地獄，破魔兵眾，壞生死軍。閻羅發十善之心，牛傍啟五戒之業。如魚少水，若鳥窮林。一聽法音，即捨穢質。人運五體，歸命三尊。
夫至覺玄湛，本絕聲言，妙慮虛通，固略筌象。雖事絕百非，而有來斯應，理亡四句，故無感不燭。皇上道照機前，思超繫表。凝神汾水，則心謝寰中；屈道軒丘，則形勞宇內。斯乃法忍降跡，示現閻浮之境，大㩲住地，俯應娑婆之域。故欲洗拔萬有，度脫群生，濯淨水於寶池，蔭高枝於道樹。折伏攝受之仁，遇緣而咸極；苦言軟語之德，有感而斯唱。日用不知利益，莫限眾等，相與增到，奉逮至尊，五體歸命。云云。
仰願皇帝陛下，至道與四游並運，玄風與八埏共廣。反淳源於三古，捨澆波於九代。至治已睹於今日，大道復屬於此時。虎豹尾而不驚，虺蛇蹍而莫噬。埋金扺玉，毀契焚文。嘉禾生，醴泉出，金車玉馬，自相暉曜，玄鶴丹鳳，飛鳴來往。光景之所照燭，舟車之所驅汎。莫不屈膝係頸，迴首革音。入侍藁街，迎拜渭水，與天地而長夂，等金石而愈固。中嶽可轉，長河有清，而我聖皇，愈溫愈睟。不言而化行，無為而教肅。
夫道備監撫，望表元良，察遠知微，貫宗包極。不勞斧藻，無待審諭。況復靜悟空有，同觀真俗，能行能說，既信既持。眾等齊誠，奉逮儲君殿下，歸命敬禮。云云。
仰願皇太子殿下，厚德體於蒼蒼，廣載侔於磻礴。前星照曜，東離煥炳，淑問自遠，和氣熏天，異才爭入，端人並至，玉體怡清，金聲妙越。
夫茂實英聲，道周德廣。秉珪襲袞之貴，坐槐憩棠之尊，猶應共惜東暾，俱吝西崦。悟蕉蘆之非實，知鏡月之虛衒，信秉電之不留，驗畫水之隨合。唯宜照之智炬，濯以寶瀾，增此睿根，成斯妙植。又各增到，奉逮太尉等諸王殿下禮。云云。
仰願諸王，既明且哲，聲跨於河楚；令問令望；道均於旦奭。德貫右戚，義藹周親。作鉉則與二曜相終，臨嶽則與四維等固。若彭涓之遐永，譬松筠之貞悅。
觀夫天枝峻密，帝葉英芬，莫不玉振蘭搖，金鏘桂縟。睹寸文而驗錦，觀一毛而測鳳，並能才高銅爵，辭富雲臺，以斯勝善，奉逮諸王殿下，敬禮。云云。
仰願諸王殿下，穆穆與清風並扇，英英將白雲共朗，永鍾清祉，長享元吉。出牧則聲高民上，入朝則譽光物右。德重山王，智超海藏，鏗鏘麗於珠樹，皎鏡光於玉田。
夫道流雲屋，德感椒闈，必以前籍勝因，宿稟嘉數，況重霑法雨，更披慧日。雖異姜后解珥，請罪於周王；不待樊姬捨肉，有激於荊后。而遵恭儉，去嗜欲，棄彫璣，徹靡麗，了心不滯，正見無疑。眾等齊誠奉為六宮眷屬，歸命敬禮。云云願六宮眷屬，業華姬日，聲麗媯辰，振采鐫圖，傳芳詩史。位齊寶印，行等月光。具六神通，得四無礙。
夫稟閑明之德，懷深妙之心，豈非脩習有本，故能依止無倦。義興等諸公主，忘斯華重，甘此翹到，並宿世之所記莂。故現前所以信了，影響至真，寤寐玄極。人各增到，仰為諸公主，歸命敬禮。云云。
願諸公主，日增智性，彌長慧根。四攝四依，已尊已蹈；七善七定，靡退靡輟。盛此王姬，光茲帝女，長享湯沐，與河山而同固；永服緹綺，貫寒暑而無窮。
夫三相雷奔，八苦電激，或方火宅，乍擬駛河。故以尺波寸景，大力所不能駐；月御日車，雄才莫之能遏。其間飲苦餐毒，抱痛銜悲，身口為十使所由，意思乃八疵之主。眾等相與，彼我齊到，懺悔業纏。無始以來，至于今日，所為十惡，自作教他，見善不贊，聞惡隨喜，焚林涸澤，走犬揚鷹，窮鄭衛之響，極甘旨之味。戲笑為惡，倏忽成非，侮慢形像，凌踐塔寺，不敬方等，毀離和合，自定權衡，棄他計用，愧心負理，昧主欺親。雖七尺非他，方寸在我，而能任其情，在人未易，恣此心口，眾罪所集，各運丹懇，五體自投，歸命敬禮。云云。
願現前眾等，身口清淨，行願具足，消三障業，朗三達智，五眼六通，得意自在。
夫有非自有，有取所以有；無非自無，無著所以無。故有取之惑興，倏成萬累；無著之念起，一超九劫。是知道之所貴，空有兼忘；行之所重，真假雙照。稟氣含靈，莫聞斯本，宵形賦影，靡測由來。故發茲識，窟猶綿蒙，其莫辯導此愚根，尚窈冥而未悟。茫茫有同暗海，幽幽實在危城。業風縈薄，三有長騖，惑水邅迴，二死相屬。以苦捨苦，從暗入暗。尋本不離色心，即事莫非生滅。是用抱此纏蓋，輪迴生死。恣其六愛，興其八邪。或狙詐而克昌，乍仁義而溘死。或才均智等，此賤彼豪。或共日並時，人升我墜。
唯言報施寂寥，不知因對皎徹。曩緣今果，過現殖成，有如符契，不謬毫髮，而欲以促生運其長術，浮命迴其冥數。當知剎那交謝，瞬息不留。東槫纔吐，西崦已仄，譬閱川之駃流，若拪葉之輕露。偽城易弛，毒樹自攻。若非假實兩明，真俗俱辨，豈能寫誠迴向，刻意修習，不退不沒，愈堅愈固？
南平大王殿下，含辰象之正氣，畜海嶽之淳靈。宿侍八恆，早遊七覺，藉妙因於永劫，招勝果於茲地。若真金之愈鎣，美玉之載琢。是用未積已散，不藏而捨。故今式招靈指，仰屈神儀，建此齋肅，譬茲關揵。盛來緇素，濟濟洋洋，名香遍室，寶花覆地，高梵宛轉。寧止震木，遏雲清桴，遙弈非直，騰魚仰馬。仰願四部，至誠五體，歸命東方。云云。
願大王殿下，五畏內遣，十力外扶，百福莊嚴，萬祉周集。愕夢無干其慮，甘寢有恬其神，更闢寶衢，愈興慧業。
夫玄極凝淡，非學者所窺；妙本難思，豈行人能測？是以十地云睹，有羅縠之疑；三乘稱見，懷兕羊之惑。自非鑒窮機覺，照極冥虛，窮理盡性，體元含一，安能濟世仁壽，拯物阽危，道包碧海，聲高赤縣。昔堯曜唯在即世，舜黑不兼來果，四巡疲於禹跡，六事倦於湯身，並域中之勤勞，方內之成益，豈有度元元於苦海，拔冗冗於畏塗？運神力，震法吼，究香城之妙理，窮金河之奧說。慧高龍樹，智出馬鳴，必欲洗濯臣民，獎導緇白。天覆地養，水產陸生，咸降慈悲，悉蒙平等。奉為皇帝陛下，儲君太子，敬禮。云云。
仰願皇帝陛下，景祚與七政相齊，皇基與二曜均永。地平天成，樂和禮洽，玉燭道正，氛氳無爽，條風祥雨，膏潤相屬。卻馬偃伯，鑄戟銷戈，南洎北臨，西被東漸。灑甘雨，布惠雲，唯繩可結，在冠已畫。康哉，皇哉！為導，為首。
又願皇太子殿下，睿業清暉，與貞明而並燭；粹範溫儀，從嵩霍而俱峻。聲出姬誦，道越漢莊，永沐智水，長照慧日，上妙居身，至仁在己，自雙樹八枝，潛光匿曜，寶城不闢，慧扉方掩，而聖后騖法輪於長路，棹寶舟於遙壑。道浹人祇，福隆祧墠，肅事園寢，虔奉宗祐。藉斯妙果，奉逮七廟聖靈，歸命敬禮。云云。
仰願重明累聖，僾然如在。騰神淨國，總駕天宮，託化金蕖，遨遊寶殿。
夫誠心內惻，則至覺如在；形力外殫，則法身咫步。眾等相與增到，為諸王兄弟，妃主戚屬，歸命敬禮。云云。
願諸王殿下，裂壤盛於諸姬，磐石過於隆漢。德高魯衛，義重閒平，論道則百辟依風，作翰則群黎仰化，弘闡至教，紹隆季象，弟內少長，並膺此多福。若百華之春麗，譬萬實之秋成，信解堅深，翹向無怠。
夫小乘志劣，事唯一己；大士意均，乃包六趣。今日檀主，信等明珠，無勞傍鏡，質同珽玉，不待外光，常欲物我均心，怨親等觀，眾等各歸誠，為二十八天，四王釋梵，人閒貧病，地獄辛楚，敬禮尊儀靈像，菩提寶塔。云云。
大乘奧藏，妙法深經，大身無邊身，大力無量力，四向四果，八賢八聖，願六氣氛氳，四序熙穆，至治光萬宇，玄化洞九幽。襲介披鱗，濕生卵化，八苦六窮，三塗五道，俱蒙惠利，並識遵依。刀林輟刃，劍樹摧鋒，迷城開道，直指四衢。闇室生明，大啟三曜，俱向道場，同登種覺。
夫遠自無始，至於有身。生死輪騖，塵轢莫之比；明暗遞來，薪火不能譬。逝水非駃，千月難保，蓼虫習苦，桂蠹喜甘。大睡劇於據梧，長昏甚於枕麴。義非他召，事實己招，曾不知稟此形骸，所由而至，將斯心識，竟欲何歸？唯以勢位相高，爭嬌華於一旦；車徒自盛，競馳騖於當年。莫不恃其雄心壯齒，紅顏緇髮，口恣肥醲，身安輕靡。繁絃促柱，極淊漂而不猒；玉床象席，窮靡曼而無己。謂濛泉若木出沒，曾不關人；蹲烏顧兔升落，常自在彼。
殊不知命均脆草，身為苦器，何異犬羊之趣屠肆，麋鹿之入膳廚？秋蛾拂焰而不疑，春蠶縈絲而靡悟。未辨先對，不識因習。及其一觸畏途，孟門非險。轘裂支解，方斯不臻其痛；斷趾鑿肩，比茲未極其苦。輪迴起伏，杳杳悠悠。是以天中之天，降悲提引，壅夏河之長瀉，撲秋原之猛燎。或同商主，乍等醫王，形遍三千，教傳百億。或恣其神力，或寂諸梵境。言則三塗離苦，笑則四生受樂，乃應病投機，解紛說理，制之日夜，稱為八關，以八正籥為法關揵。斯實出世之妙津，在家之雄行。眾等相與運誠，奉逮南平王殿下禮。云云。
願大王殿下，睿業清暉，與南嶽而相固；貞心峻節，等東溟而共廣。萬累煙消，百災霧滅，巧幻所不惑，強魔莫能嬈，逐慘舒而適體，隨暄涼而得性，自稟儀天之氣，永固繕衛之道。得六神通力，具四無礙智。
夫日在昆吾，則慮繁事擾；景落濛氾，則神靜志恬，璧月珠星，合華相照，輕雲薄霧，朗然自戢，鳴鍾浮響，光燈吐輝。法幢卷舒，拂高軒而徐薄；名香郁馥，出重擔而輕轉。金表含映，珠柱洞色，況復天尊端嶷，威光四照，煥發青蓮，容與珂雪，覺祇衛之咫尺，若林園之斯在。大招離垢之賓，廣集應真之侶，清梵含吐，一唱三歎，密義抑揚，連環不輟。南平王體得機之敏，資入神之微。抱德含和，經仁緯義，善無細而不窮，累有輕而必捨。受同虛籥，照如懸鏡，忘魯衛之尊高，略棣萼之華重。建希有之勝席，臨難遇之法場。相與五體歸命敬禮。云云。
願大王殿下，入不二門，登一相道，德階不動，智超遠行。洋溢惠聲，與八風而共遠；優遊玉體，等六律而相調。餐雪山之良藥，挹露城之甘味。袞服桓珪，與四時而永久；朱輪緹幟，貫千祀而常然。
臣諱言：臣聞八國同祈，事高於法本；七區皆薀，理備於涌泉。故牙床白繖無因不睹，金瓶寶函有緣斯出。伏惟陛下，懸天鏡於域中，運大權於宇內，三有均夢，則臨之以慧日；百藥同枯，則潤之以慈雨。動寂非己，行住因物。無能名矣，臣何得而稱焉？故以照光赤書，賤前史之為瑞；珥芝景玉，嗤往代之為珍。難遇者，乃如來真形舍利，照景蜜瓶，浮光德水，如觀鉤鎖，似見龍珠。自非聖德威神，無以值斯希有。天人頂戴，遐迩歸心。伏聞阿育王寺，方須莊嚴，施巨萬金，檀豐十藏，寶陳河府，泉出水衡。比丘持土，大廈方搆；羅漢引繩，高塔將表。不勝喜抃，謹上錢一百萬。雖誠等散花，心符不盡，而微均帝歴，陋甚鄰空。輕以塵聞，伏啟悚汗。謹啟。
臣諱啟：舍人顧疌奉宣勑旨，以金銅苦行佛并佛跡供養具等，賚使供養。伏以六年道樹，超出四魔，千輻足輪，德圓萬善。故能聞見悟解，逢遇祛塵，天聽恩隆，曲垂獎被，謹修飾欄宇，齋潔身心，翹仰慈光，伏待昭降。千昌四辯，尚不宣心，輕毫弱簡，豈能陳謝？不任下情，謹啟事謝聞。謹啟。
臣諱啟：主書周昂奉宣勑旨，曲賚恩參。臣即爾到建元寺，奉候法身，金山戾止，王人勞問，榮恩頻疊，啟謝無辤，不任下情，謹啟事謝聞。謹啟。
臣諱啟：舍人王景曜至奉宣勑旨，曲垂逮問，并聽臣隨從舍利，入殿禮拜。謹奉秋色照澄，預表光瑞。臣比身心，得無障惱，明陪扈寶函，謹鞠躬恭到。但不生羽翼，無假神通。身昇淨土，高排閶闔，足踐蓮花，方茲非喻。昇躡寶梯，比斯未重。誘導殊恩，實迴始望。頋茲塵縛，喜戴不勝。謹啟。
臣諱啟：主書陳僧聰奉宣勑旨，垂賚銅一萬三千斤，供造善覺寺塔露盤。是稱杻陽之珍，實亦昆吾之珤。燥濕無變，九布見奇；寒暑得宜，六律成用。況復神龍負子，光斯妙塔，金鳥銜帶，飾茲高表！函谷恥其詠哥，臨淄恧其祥應。陽燧含景，還譬日輪，甘露入盤，足稱天酒。辤林本闕，心辯又慙，徒戴重恩，終難陳謝。不任銘荷之誠，謹奉啟聞。謹啟。
臣諱啟：舍人王景曜奉宣勑旨，曲垂勞問，并使明入光嚴殿，禮拜法身。謹奉。臣粗蒙恩造明，守開恭到，遂以勞屢昇淨土。風積水厚，不足為喻，微心悚躍，上謝無辤。不任下情，謹啟事謝聞。謹啟。
臣諱啟：伏見勑旨，使監作舍人王曇明、材官將軍沈徽、御仗吳景等，監看善覺寺起刹事。爰奉聖恩，曲降神力，命斯執事，修茲長表。寶塔雲構，無待喜園，水精特建，非差龍海。大龜持泥，未足為盛；鶖鷺引繩，方斯取劣。仰瞻慈渥，喜戴不勝，俯循宿願，私增涕噎。不任銘荷。謹奉啟謝聞。謹啟。
臣諱言：即日輿駕幸善覺寺，威神所被，金表建立。概泰清而特起，接庫樓而上征。既等湛然，長均淨土，方為佛事，永利天人，頂荷之誠，臣百恒品。不任下情，謹奉啟事謝聞。謹啟。
汝所營建慈悲寶刹，諸佛威神，不營多功，纔欲運力，即便豎立，幽顯欣仰，我亦隨喜。不得與汝同共瞻拜，以此為恨耳。越勅。
臣諱啟：傳詔奉宣勑旨，以臣明法會，垂賚錢二十萬，白檀、薰陸、棧香各十斤。黃紙詔書，先開泉府，青雲好氣，次集桂宮。貨重文龜，芳踰麗草，散金廡下，止及軍吏，積穀充家，纔斑親族。未若資此良田，方開五蓋，入茲法度，長出四流。假辤敬祖，尚慙難述，借辯君卿，猶知非謝。不任荷戴，謹啟事以聞。謹啟。
傳詔呂文強奉宣勑旨，賚臣柏刹柱一口，銅一萬斤，供起天中天寺。九牧貢金，千尋挺樹，永曜梵輪，方興寶塔。夏羞神鼎，晉惡相風。使福被域中，功提無外。臣以庸愚，禀承勝善，樂受遍心，恩光動色。銘荷之誠，無詞啟謝，不任頂戴，謹奉啟謝。謹啟。
盖聞九土區分，四民殊俗，昏波易染，慧業難基。故法身寂鏡，有照斯感。滌無明於欲海，度蒼生於寶船。或輕慈導捨，薄笑牽悲，曲豔口宣，斜光頂入。自鹿樹表光，金河匿曜。故像法眾生，希向有形，雖千聖異跡，一智同塗。弟子某甲，久沒迷波，長流苦沫，不生意樹，未啟心燈。而善生一念，敬造千佛。雖復無上無為，極相難辨，非空非有，妙智誰觀？而紺髮日光，蓮眸月面，庶可長表誠敬，永寄心期。
比丘某甲敬白：竊以慧日潛影，慈輪罷應，業逐惱飄，愛隨情織。徒愍衣珠抱名，珍而弗悟；眇歎葉金惑空，言而啼止。自非表茲勝業，樹彼妙緣，何以去此心堂，移茲身窟。故水精龍塔，永愴恨於遺髭，明鏡石龕，獨俳佪於留影。某甲久發誓願，遍為六道四生，造夾紵丈八佛像一軀。年月已流，因緣易奪，常恐暫有之身，忽隨畫水，還無之報，飆爾電光。今便建立誠心，遂茲本誓，使聚月見容，金山表跡，見形善發，聞名惡捨。拔六根之痛惱，去五燒之焚灼。但四寶屢空，七財多匱，仰雙蓮而獨慨，覩萬字而無由。儻能薄離五家，微捐四事，結此冥慈，共成因果，則素㲲之功，非唯昔世，散花之報，方驗來緣。語善無奢，在言多恧。謹白。
此州伽藍支提基列，雖多設莊嚴，盛修供具。觀其外迹，必備華侈，在乎意地，實有未弘。何者？凡鑄金刻玉，鏤漆圖瓦，盖所以仰傳應身，遠注靈覺。羡龍瓶之始晨，追鵠林之餘慕。故祭神如在，敬神之道既極；去聖茲遠，懷聖之理必深。此土諸寺，止乎應生之日，則蹔列形像。自斯已後，封以篋笥，乃至葉服離身，尋炎去頂。或十尊五聖共處一廚，或大士如來俱藏一櫃，信可謂心與事背，貌是情非，增上意多，精進心少。昔塔裡紅函，止傳舍利，象頭白繖，非謂全身。夫以畫像追陳，尚使吏民識敬；鎔金圖範，終令越主懷思。匹以龍阿，尚能躍鞘，方之虎兕，猶稱出匣。況復最大圓慈，無上善聚，聞名去煩，見形入道，而可慢此雕香蘊斯木櫁，緘匿玉毫，封印金掌。既殊羅閱，久入四天，又異祇洹，掩戶三月。寶殿空臨，瓊階虛敞。密帷不開，非仲舒之曲學；紅壁長掩，似邠卿之避讎。且廣廈雲垂，崇甍鳥跂，若施之玉座，飾以金鈿，必不塵靄日姿，虧點月面。琉璃密窗，自可輕風難入；龍鬚細網，足使飛燕不過。兼得虔敬之理必崇，接足之心弥重。可即宣勒，永使准行。
綱白：闊絕音旨，每用延結，風嚴寒勁，願比怡和。伏承淨名法席，親承金口，辤珍鹿苑，理愜鷲山。微密秘藏於斯既隆，莊嚴道場，自茲弥闡，豈止心燈夜炳，亦乃意蕊晨飛。思理弘明，本長內教。今陪十善之車，開八正之路，流波若之水，洗意識之塵。以此春翹，方為秋實。綱每憶華林勝集，亦叨末位，終朝竟夜，沐浴妙言，至於席罷日餘，退休傍省，携手登臨，兼展談笑。仰望九層，俯窺百尺，金池動月，玉樹含風。當於此時，足稱法樂。今卷帷之部乘傅一隅，聞慧雨滂流，喜躍充遍，徒仰懸河，無由承稟。空無所有，不瑩情靈，緣痴有愛，自嗟難拔。兼下車以來義言蓋少，舊憶已盡，新解未餐。既慙口誦，復非心辯，永謝寫瓶，終慙染㲲。是則慈雲既擁，智海亦深，影末波餘，希時灑拂。但睽違轉積，興言盈瞼，願加敬納。言不宣心。謹白。
五翳消空，韶光表節，百花異色，結綵成春。道體何如，恒清宜也。對翫清虛，既在風雲之表，遊心入理，差多定慧之樂。弟子俗務紛糾，勞倦特深，睠然北嶺，欽賢已積。會遇之期，庶必可孱，有緣之儔，事等飢渴。佇望來儀，一日三歲，想思弘利益，理當無爽。指遣此信，無述寸衿。綱和南。
旦來雨氣，殊有初寒。攝衛已久，轉得其力，雖他方法界，略息化緣，祇洹之裡，恒有語對。眷佇之深，無時不積。久因倩師頻述方寸，不知巧笑之僧頗為津及不耳。前昨已來，微事義聚，龍象畢同，應供皆集。慧炬開心，甘露入頂，聞之善謔，特盡歡怡。想味之懷，轉復無極。昔在幼年，經聞制旨，受道日淺，北面未深。雖異禪那，事同花水。今假西下，特蓄本心，訪理質疑，属在明德。不謂般若留難，現疾未瘳，問津無地，歎恨何已。伏承輿駕，尋幸伽藍，冀於此時，得一覯止。辯論青豆之房，遣或赤花之舍，追往年之宿眷，述即日之寸心。此事此期，必冀非爽，指遣承問，佇有還書。綱白和南。
暮春美景，風雲韶麗，蘭葉堪把，沂川可浴。弟邵南寡訟，時綴甘棠之陰；冀州為政，暫止褰䄡之務。唐景薦大言之賦，安太述連環之辯，盡遊玩之，美致足樂耶。吾春初臥疾，極成委弊，雖西山白鹿，懼不能瘉，子豫赤丸，尚憂未振。高臥六安，每思扁鵲之問；靜然四屋，念絕修都之香。豈望文殊之來，獨思吳客之辯。屬以皇上，慈被率土，甘露聿宣。鳴銀鼓於寶坊，轉金輪於香地，法雷驚夢，慧日暉朝，道俗輻湊，遠邇畢集。聽眾白黑，日可兩三萬，獨以疾障，致隔聞道，豈止楊僕有關外之傷，周南起留滯之恨。第十三日始侍法筵，所以君長近還，未堪執筆，敬祖前邁，裁欲勝衣。每自念此，愍然失慮，江之永矣。寤寐相思，每得弟書，輕痾遣疾，尋別有信，此無所申。
佛教東流，適未尤著，始自洛京，盛於江左。晉故車騎將軍瑯瑘王劭，玄悟獨曉，信解淵微。於太祖文獻公清廟之北，造枳園精舍。其始則芳枳樹籬，故名因事立。雖房殿嚴整，而寶刹未樹。邵玄孫尚書僕射南徐州大守王奐，深達法相，洞了宗極，勤誠外著，仁隱內弘，食不過中者一十一載，雖翼務朝端，而事鄰奈圃。日者，作翰湘州，樹麾蠡服，位與年升秩隨歲厚。顧惟恩隆主眄，寵結皇情，任處東方，寄深外屏。徒欲盡能竭慮，知無不為。下被民和，上宣聖澤，而自以力弱途遠，終慙短效，且義止今生，報褰來果，非所以酬鴻貺於冥津，暢丹誠於遐劫。自乘傳衡皋，辤簪派渚，誓於舊寺，光樹五層。捐割蕃俸，十遺其一，凡厥所收，三十有六萬。齊之永明六年六月三日，蓋木運將啟之令辰，上帝步天之嘉日，乃抗崇表於蒼雲，植重扃於玄壤。仰願宸居納祐，福履攸歸，八神警室，万祇翼體。寶祚隆邈，比固須弥，靈算遐永，齊軌常住。諸聖延祥，挹天和於少極；蕃王碩茂，播宗英於梁楚。群后流克讓之風，庶民垂可封之德。含生愷樂，物不夭性，嘉穀年登，餘糧栖畝，夷荒由附，邊城解柝。家備十善，人懷六度，魔眾稽顙，外道屈膝，抽薪止火，折劍摧鋒。拯幽酸於無擇，陟神化於有頂，三界五道，咸同斯願。刊石重壤，式昭厥心。
夫理貫空寂，雖鎔範不能傳；業動因應，非形相無以感。是故日華月彩，炤曜天外，方區散景，咫尺塵方。太祖皇帝，濯衿慧水，凝神淨域，厭世瑤陛，遷靈寶地。竟陵王諱，泣明臺之下臨，慟高山之方遠，慕缾王意憤殷雙樹。永惟可以炳發神功，崇高妙業，莫若裁金寫好，巧匠傳儀。以皇齊之四年月日子，敬制釋迦像一軀，尊麗自天，工非世造，色符留影，妙越檀香。俾穀林之思，永旌於万劫。用刊徽迹，式垂不朽。云爾。
法身无像，常住非形。理空反應，智滅為靈。窮寂震響，大夜開冥。眇哉遐壽，非歲非齡。物愛彫綵，人榮寶飾。事儉慾興，情充累息。至矣淵聖，流仁動惻。順彼世心，成茲願力。於惟淨土，既麗且莊。琪路異色，林沼焜煌。靡胎靡娠，化自餘方。託生在焉，紫蔕青房。眷言安養，興言遐適。報路雖長，由心咫尺。幽誠曷寄，刊靈表迹。髣髴尊儀，圖金寫石。瀢沱玉沙，乍來乍往。玲瓏寶樹，因風韻響。願遊彼國，晨翹慕想。七珍非羡，三達斯仰。
夫靈應微遠，無迹可追，心路照通，有感斯順。我皇體神御極，挹睿臨乾，幽顯成祑，無思不服。若夫二儀叶德，五精翼化，下洞淵泉，上達蒼昊，天無息瑞，地不降祥。十住髣髴於林衡，應真肸蠁於清夜。素毫月舉，騰光於梵室；妙趾神行，布武於椒殿。至於事荷緗諜，既表禎圖，無不雲霏霧委，盈簡被策。莫黑三距，眇千齡而再現，；暠露淳腴，望鳳蓋而沾陛。此皆舜日未書，堯年罕降，豈直朱烏動色，玄秬相趣而已哉！嘉玉遠自北戎，梁弱水而委質，潤徹瑰奇，曠世之所不覩。白金近發東山，剖幽巖而啟瑞，滂被崖巘，鴻靈之所未刊。雖復素環之絕貺，燭銀之瑶寶，方斯蔑如也。若夫金石貝剛，非游泳之質。自非淬德潛衍，感極迴靈，豈變堅沉之體，顯輕浮之相。維永明七年某月，爰有祥石，眇發天津，漾海因潮，翻流逈至。表異淅河，獻奇禁圃，瓊瑜等潤，精金比色。帝上眷幽，關之易啟，咨玄應之無方，雖拊事寂寥，而因心咫尺。愛其貞恒之性，嘉其可久之姿，莫若圖妙像於檀香，寫遺影於祇樹。乃詔名工，是鐫是琢，靈相瑞華，煥同神造。至於雕削之餘，遺刊委斲，方圓小大，觸水斯沉。駐罕停蹕，親加臨試，良由法身是託，不溺沉玉之淵。剖析既離，方須浮金之水。至矣哉！禎符若斯之妙也。敢銘寶貺，永福天人。其詞曰：
遥哉上覺，曠矣神功。四禪無像，三達皆空。表靈降世，演露開蒙。惟聖仁宇，寶化潛融。道非迹應，事以感通。沉精浮質，遠自河蔥。悠悠亘水，眇眇因風。泛彼遼碣，瑞我國東。有符皇德，乃眷宸衷。永言鷲室，栖誠梵宮。載雕載範，寫好摛工，藉茲妙力，祚闡業隆。冕旒南面，比壽華嵩。
積智成朗，積因成業。能仁奚感，將吼妙法。駐景上天，降生右脇。始出四門，終超九劫。眇求靈性，曠追玄軫。道雖有門，迹無可朕。物我兼謝，心行同泯。一去後心，百非寧盡。感資理悟，或以言陳。言不自叩，出之者身。有來必應，如泥在鈞，形酬響答，且物且人。應我以形，而余矇瞽。守茲大夜，焉拔斯苦。仰尋靈相，法言攸吐。不有尊儀，薆焉誰睹。
道有偕適，理無二歸。照寂同是，形相俱非。千覺俯應，遞叩冥機，七尊緬矣，感謝先違。既過已滅，未來無像。一刹靡停，三念齊往。不常不住，非今非曩。賢劫雖遼，儵焉如響。栖林藉樹，背室違家。前佛後佛，迹罔隆窊。或遊堅固，或蔭龍華。能達斯旨，可類恒沙。甡甡群有，均此妙極。先晚參差，各願隨力。密跡弘道，數終乃陟，誓覩來運，永傳含識。
乘教本一，法門不二。業基累明，功由積地。眇眇長津，遥遥遐裔。道有常尊，神無恒器。脫屣王家，來承寶位。慧日晨開，香雨霄墜。藉感必從，憑緣斯至，曰我聖儲，儀天作貳。尚相龍柯，瞻言思媚。鐫石圖微雕金寫秘。望極齊工，攀光等邃。超矣廢臻，融然理備。敬勒玄蹤，式傳遐懿。
維齊永明四年，歲次丙寅秋八月己未朔二日庚申，第三皇孫所生陳夫人，含微宅理，炳慧臨空，結言寶住，騰心淨覺。敬因樂林寺主比丘尼釋寶願，造繡無量壽尊像一軀。乃為贊曰：
表相異儀，傳形匪壹，鏤玉圖光，雕金寫質。亦有淑人，含芳上律，絢發綺情，幽摛寶術。縟文內炳，靈姿外溢。水耀金沙，樹羅瓊實。現符淨果，來應妙祑。毓藻宸閨，騰華梵室。有億斯年，於萬茲日。
光宅寺，蓋上帝之故居，行宮之舊地。揚州丹陽郡秣陵縣，某鄉某里之地，自去茲邠亳，來儀京輔。拓宇東第，步武城闉。聖心留愛閑素，遷負南郭，義等去酆，事均從鎬。及剋濟橫流，膺斯寶運，命帝閽以廣闢，即太微而為宇。既等漢高流連於豐沛，亦同光武眷戀於南陽。思所以永流聖迹，垂之不朽。今事與須弥等同，理與天地無窮，莫若光建寶塔，式傳于後。乃以大梁之天監六年，歲次星紀，月旅黃鍾，閏十月二十三日戊寅，仲冬之節也。乃樹刹玄壤，表峻蒼雲，下洞淵泉，仰迫星漢。方當銷巨石於賢劫，極未來於忍土。若夫朱光所耀，彤雲所臨，非止天眷，兼因地德。皇帝乃啟閶闔，造舟淮涘，接神飆而動驂，越浮梁而逕度。芝蓋容與，翠華葳蕤，下輦停蹕，躬展誠敬。廣集四部，揆景同流，弘此廣因，被之無外。同由厥路，俱至道場。乃作銘曰：
八維悠闊，九服荒茫。靈聖底止，咸表厥祥。壽丘，電繞樞光。周原膴膴，五緯入房。自茲遐敻，名在處亡。安知若水，寧辯窮桑。自天攸縱，於惟我皇。即基昔兆，為世舟航。重檐累搆，迥刹高驤。土為淨國，地即金床。因斯大極，溥被翱翔。豈徒三界，寧止十方？濡足万古，授手百王。一念斯荅，萬壽無疆。如日之久，如天之長。
此寺征西蔡公所立，昔廁蕃麾預班經創之始。今重遊踐，鑒舊興懷，故為此銘，以傳芳迹。在郢州永徽三年，歲次某時某月某朔某日尔。巖靈旅逸，地遠栖禪，蘭房葺蕙，嶠甍架烟。南瞻巫野，北望淮天。遥哉林澤，曠矣江田。空心觀寂，慧相淳筌，眷惟斯踐，愴属遐年。游仁廁遠，宅賞憑旃。頒創神苑，陪搆靈椽。瞻禁拓圃，望鷲疏山。製石調響，栖理凝玄。曠移羽旆，眇別松泉。委組東國，化景西蓮。巒隰夷改，蓬蘀徂遷。重依漢遠，復逐旌懸。往辤妙幄，今承梵筵。八翻海鶴，九噪巖蟬。珮華長掩，懋迹空傳。式籍雲拱，敢告祥緣。
雍州仙遊寺，歧州鳳泉寺，涇州大興國寺，秦州靜念寺，華州思覺寺，同州大興國寺，蒲州拪巖寺，并州無量壽寺，定州恆岳寺，相州大慈寺，鄭州定覺寺，嵩州嵩岳寺，亳州開寂寺，汝州興世寺，泰州岱岳寺，青州勝福寺，牟州巨神山寺，隋州智門寺，襄州大興國寺，揚州西寺，蔣州拪霞寺，吳州會稽山寺，蘇州虎丘山寺，衡州衡岳寺，桂州緣化寺，番州靈鷲山寺，交州禪眾寺，益州法聚寺，廓州連雲岳寺，瓜州崇教寺。
門下仰惟，正覺大慈大悲，救護群生，津梁庶品。
朕歸依三寶，重興聖教，思與四海之內一切人民，俱發菩提，共修福業，使當今現在，爰及來世，永作善因，同登妙果。宜請沙門三十人，諳解法相，兼堪宣導者，各將侍者二人，并散官各一人，薰陸香一百二十斤，馬五疋，分道送舍利。往前件諸州起塔，其未注寺者，就有山水寺所，起塔依前山。舊無寺者，於當州內清靜寺處，建立其塔。所司造樣，送往當州。僧多者，三百六十人，其次二百四十人，其次一百二十人。若僧少者，盡見僧為。
朕、皇后、太子廣，諸王子孫等，及內外官人，一切民庶，幽顯生靈，各七日行道并懺悔。起行道日打剎，莫問同州異州，任人布施，錢限止十文已下，不得過十文。所施之錢，以供營塔。若少不充，役正丁及用庫物。率土諸州僧尼，普為舍利設齋。限十月十五日午時，同下入石函。總管刺史已下，縣尉已上，息軍機，停常務七日，專檢校行道及打剎等事。務盡誠敬，副朕意焉。主者施行。
仁壽元年六月十三日，內史令豫章王臣暕宣。
皇帝昔在潛龍，有婆羅門沙門來詣宅，出舍利一裹曰：檀越好心，故留與供養。沙門既去，求之不知所在。其後皇帝與沙門曇遷，各置舍利於掌而數之，或少或多，並不能定。曇遷曰：曾聞婆羅門說，法身過於數量，非世間所測。於是始作七寶箱以置之。神尼智仙言曰：佛法將滅，一切神明今已西去，兒當為普天慈父，重興佛法，一切神明還來。其後周氏果滅佛法。隋室受命，乃興復之。皇帝每以神尼為言云，我興由佛。故於天下舍利塔內，各作神尼之像焉。
皇帝皇后於京師法界尼寺，造連基浮圖，以報舊願，其下安置舍利。開皇十五年季秋之夜，有神光，自基而上，右繞露槃，赫若冶鑪之焰，一旬內四如之。皇帝以仁壽元年，六月十三日，御仁壽宮之仁壽殿，本降生之日也。歲歲於此日，深心永念，修營福善，追報父母之恩。故延諸大德沙門，與論至道，將於海內諸州，選高爽清靜三十處，各起舍利塔。
皇帝於是親以七寶箱，奉三十舍利，自內而出，置於御座之案。與諸沙門燒香禮拜，願弟子常以正法護持三寶，救度一切眾生。乃取金瓶、琉璃各三十，以琉璃盛金瓶，置舍利於其內，薰陸香為泥，塗其蓋而印之。三十州同刻十月十五日正午，入於銅函石函，一時起塔。
諸沙門各以精勤，奉舍利而行。初入州境，先令家家灑掃，覆諸穢惡。道俗士女，傾城遠迎，捴管刺史諸官人，夾路步引。四部大眾，容儀齊肅，共以寶蓋幡幢，花臺像輦，佛帳佛輿，香山香缽，種種音樂，盡來供養。各執香花，或燒或散，圍繞讚唄，梵音和雅。依阿含經舍利入拘尸那城法，遠近翕然，雲蒸霧會。雖盲躄老病，莫不匍匐而至焉。沙門對四部大眾作是唱言：至尊以菩薩大慈，無邊無際，哀愍眾生，切於骨髓。是故分布舍利，共天下同作善因。又引經文，種種方便，訶責之，教導之。深至懇惻，涕零如雨。大眾一心合掌，右膝著地。
沙門乃宣讀懺悔文曰：菩薩戒佛弟子皇帝某，敬白十方三世一切諸佛，一切諸法，一切賢聖僧。弟子蒙三寶福祐，為蒼生君父，思與一切民庶，共逮菩提。今欲分布舍利，諸州起塔，欲使普修善業，同登妙果。為弟子及皇后、皇太子廣、諸王子孫等，內外官人，一切法界幽顯生靈，三塗八難，懺悔行道。奉請十方常住諸佛，十二部經，甚深法藏，諸尊菩薩，一切賢聖。願起慈悲，受弟子等請。降赴道場，證明弟子為一切眾生，發露懺悔。於是如法禮拜，悉受三歸。
沙門又稱，菩薩戒佛弟子皇帝某，普為一切眾生，發露無始已來所作十種惡業，自作教他，見作隨喜。是罪因緣，墮於地獄、畜生餓鬼，若生人間，短壽多病，卑賤貧窮，邪見諂曲，煩惱妄想，未能自寤。今蒙如來慈光照及，於彼眾罪，方始覺知，深心慚愧，怖畏無已。於三寶前發露懺悔，承佛慧日，願悉消除。自從今身乃至成佛，願不更作此等諸罪。
大眾既聞是言，甚悲甚喜，甚愧甚懼，銘其心，刻其骨，投財賄衣物，及截髮以施者，不可勝計。日日共設大齋，禮懺受戒，請從今以往，修善斷惡，生生世世常得作大隋臣子。無問長幼華夷，咸發此誓。雖屠獵殘賊之人，亦責躬念善。舍利將入函，大眾圍遶填噎，沙門高奉寶瓶，巡示四部，人人拭目諦視，共睹光明，哀戀號泣，聲響如雷。天地為之變動。凡是安置處悉如之。真身已應，靈塔常存，天下瞻仰歸依，福日益而無窮矣。
皇帝以起塔之旦，在大興宮之大興殿庭，西面執珽而立，延請佛像及沙門三百六十七人。旛蓋香花，讚唄音樂，自大興善寺來居殿堂，皇帝燒香禮拜，降御東廊，親率文武百僚，素食齋戒。是時內宮、東宮，逮於京邑，茫茫萬宇，舟車所通，一切眷屬人民，莫不奉行聖法。眾僧初入，敕使左右，密夾數之。自顯陽門及昇階，凡數三遍，常賸一人。皇帝見一異僧，曷槃覆髆。以語左右曰：莫驚動他。置爾去已。重數之，曷槃覆髆者果不復現。舍利之將行也，皇帝曰：今佛法重興，必有感應。其後處處表奏，皆如所言。
雍州於仙遊寺起塔，天時陰雪。舍利將下，日便朗照。始入函，雲復合。
歧州於鳳泉寺起塔，將造函，寺東北二十里，忽見文石四段，光潤如玉，小大平整。因取之以作重函。於是大函南壁，異色分炳，為雙樹之形，高三尺三寸，莖如雪白，葉如碼瑙。北壁東壁，有鳥獸龍象之狀。四壁皆有花形，左旋右轉。其後基石漸變，盡如水精。沙門道璨，圖此雙樹之像，置於許州，葉盡變為青色。明年，歧州大寶昌寺寫得陜州瑞相圖，置於佛堂以供養。當戶大像三吐赤光，流出戶外。於是戶外千佛像及觀世音菩薩亦頻放光。半旬之內，天花再落。
涇州於大興國寺起塔，將造函，三家各獻舊磨好石，非界內所有。因而用之，恰然相稱。
秦州於靜念寺起塔，先是寺僧夢群仙降集，以赤繩量地，鐵橛釘記之。及定塔基，正當其所。再有瑞雲來覆舍利。是時十月雪下，而近寺草木，悉皆開花。舍利將入函，神光遠照。空內又有讚嘆之聲。
華州於思覺寺起塔，天時陰雪。舍利將下，日便朗照。有五色光氣，去地數丈，狀若相輪，正覆塔上。數十里外遙望之，則正赤上屬天。舍利下訖，雲霧復起，瑞雪飛散如天花，著人衣，久之而不濕。
同州於大興國寺起塔，舍利宿於近驛。天夜雨，明旦輿行，雲日迎之開朗。入自南門，而城北雨如故。既至寺又陰雨，臨入函，日乃出。眾色光相，繞日如輪。先是寺僧慧真，夢見聖人項有圓光，明照天地，來自西方，入門而立。及舍利輿至，無故止於其所，因定塔基焉。十二月八日夜，有五色圓光，從基而上，遍照城內，明如晝日。五十里咸見之。明年四月，白光起於塔西，流照塔東，良久乃滅。
蒲州於遷巖寺起塔，九月二十六日，舍利在治下仁壽寺。其夜堂內光明如晝。二十八日定基，明日，地大震，山大吼，巖上有鍾鼓之聲。十月七日舍利將之遷巖，地又動。八日，輿登山，從者千數，大風從下而上，因風力，俄頃至於佛堂。其夜浮圖上有光，長數尺，乍隱乍顯，至於十餘瓶內，亦有光五道散出，還斂入瓶。又有二光，並大如缽，出於西壁，合為一道，流入塔基，食頃乃滅，俄而復出，流入於堂。山頂亦有大光，照二百里，遠望者皆言燒山。九日夜又有二光遶浮圖。其一流照西谷，其一流照南谷。十二日堂內又有光，狀如香鑪，流至浮圖，露盤移時乃滅。其夜露盤上又有光，或散或聚，皆似蓮花，移更乃滅。十三日夜，浮圖上又有光，如三佛像，並高尺，停住者久之。十四日夜有光三道，從堂而出，其一直上天，其一流於東北，其一狀如樓闕，赫照州城，自朔至望。寺及城內常聞異香，桃李杏柰多花，人採之以供養。舍利入函之夜，又有光，再從塔出，圓如大鏡，諸光多紫赤，而見者色狀不必同，或云如大電，或云如燎火，其都無所見者十二三，有婦人抱新死小兒，來乞救護，至夜便蘇，遇光照以愈疾者非一，諸州皆有感應，而栖巖寺最多。蓋由太祖武元皇帝之所建也。
并州於舊無量壽寺起塔，舍利初在道場，大眾禮拜，重患者便得除。起塔之旦，雲霧晝昏，至於已後，日乃朗照，五色雲夾之。舍利將入函，放光或一尺或五寸，有無量天神各持香花、幢旛、寶蓋，遍覆州城。
定州於恆岳寺起塔，有一異翁來禮拜，施布一疋，負土數籠。人問其姓字，而不答，忽然失之。此地舊無水，開皇三年初營寺，其西八里白龍淵，忽東流而過，作役罷，水便絕。及將起新塔，水復大流。
相州於大慈寺起塔，天時陰雪。舍利將下，日便朗照。始入函，雲復合，建塔之明年八月，光天尼寺寫得陜州瑞相圖，置於佛堂，神光屢發如電。又有五色雲蓋，正臨堂上，一日四見焉。又有白雲，狀如林木，雰雨金花；其二花形如大蝶，色似青琉璃，翱翔不下，乃騰虛而去。明年正月，寺內又雨天花。
鄭州於定覺寺起塔，舍利將至，寺東有光，如大流星，入至佛堂前而沒。輿到此處，無故自止，既而定塔基於西岸，其東岸舊舍利塔，有二光，西流入於基所。寺僧設二千人齋供，然而萬餘人食之不盡。一甕飯出八十盆餘食，供寺眾二百人，數日乃盡。舍利將入函，四面懸旛，無風而一時內向。
嵩州於閑居寺起塔。人眾從舍利者萬餘，有兔逆阪走來，歷輿下而去。天時陰雪，舍利將下，日便朗照，始入函，雲復合。
亳州於開寂寺起塔。界內無石，舍利至，便於三處，各得一成磨方石。一似函而無底，乃合而用之，不須改鑿。掘塔基至盤石，有二浪井夾之。天時陰雪，舍利將下，日便朗照，始入函，雲復合。
汝州於興世寺起塔。天時陰雪，舍利將下，日便朗照，始入函，雲復合。
泰州於岱岳寺起塔。舍利至州，其夜岳廟內有鼓聲。天將曉，三重門皆自闢，或見三十騎從廟而出，蓋岳神也。舍利自州之寺，來至數里，雲蓋出於山頂，五色而三重，白氣如虹，來覆舍利，散成大霧，沾濕人衣。其狀如垂珠，其味如甘露。自旦至午，霧氣乃斂，而歸山分為三段，乍來乍往，如軍行然。蓋亦岳神之來迎也。於是瓶內有聲，放光高丈餘，食頃乃滅。人審視之，見琉璃內金瓶蓋自開，瓶口有寸光如箸，炯然西指。雖急轉，終不迴。如此經八日，將入函，光遂散出，還入金瓶，雲霧復起。有童子能誦法華經。來禮舍利，遂燒身於野，以供養焉。明年二月六日，泰山神鼓竟夜鳴，北聽則聲南，南聽則聲北，東西亦如之。
青州於勝福寺起塔，掘基深五尺，遇盤石，自然成大函，因而用之。及舍利將入，瓶內有光，乍上乍下。
牟州於巨神山寺起塔，舍利初至。二大紫芝欻現於道。天時陰雪。舍利將下，日便朗照，始入函，雲復合。
隋州於智門寺起塔。十月六日掘基，得神龜。七日甘露降於石橋旁之楊樹，有黑蜂無算，來繞之。八日旦大霧，舍利將之寺，天便開朗。歷光化縣，忽見門內木連理，過楊樹之下，甘露五道懸流，沾灑輿上，既而沉陰。舍利將下，日便朗照，始入函，雲復合。
神龜色狀特異，有文在其腹曰：王興州使參軍獻之。日日開匣，欲視其頭，而縮藏不可見。敕使著作郎王劭審撿，龜便長引頸足，恣人反轉，連日如之。乃見有文在其頭曰：上大王八十七千萬年。皇帝親撫視之，入於懷䄂，自然馴狎。放諸宮沼及草內，還來直至御前。每放輒如之。
襄州於大興國寺起塔，天時陰晦。舍利將下，日便朗照，始入函，雲復合。
揚州於西寺起塔。州久旱，舍利入境，其夜雨大洽。
蔣州於栖霞寺起塔。鄰人先夢，佛從西北來，寶蓋旛花映滿，寺眾悉執花香出迎。及舍利至，如所夢焉。
吳州於大禹寺起塔。舍利凡五度江，風波不起。既至寺，放青黃赤白之光，獲紫芝，高二尺餘，四莖共三蓋。天時陰晦。舍利將下，日便朗照，始入函，雲復合。
蘇州於虎丘山寺起塔。其地是晉司徒王珣琴臺。掘得甎函銀合子，有一舍利，浮之缽水，右轉四周。舍利初發，州天降雨，未至寺，日便出，乃有雜色雲，臨輿而行，徘徊不散。至於塔所，空裡有音樂之聲，既而天又陰晦。舍利將下，雲暫開，舍利入函，雲復合。先是寺內鑿石井，井吼二日。蓋舍利將來之應也。
衡州於衡岳寺起塔，沙門奉舍利，自江陵水行二千餘里，四遇逆風，願定便定，四乞順風，皆如所欲。初掘基融峰上，有白雲闊二丈餘，甚整，直來臨基所，右旋三匝乃散，既而陰晦。舍利將下，日便朗照，始入函，雲復合。
桂州於緣化寺起塔，舍利未至，城十餘里，有鳥千數，夾輿行飛，入城乃散。舍利將入塔，五色雲來覆之。
番州於洪揚鄉崇揚里之靈鷲山寺起塔，掘得宋末所置石函三，其二各有銅函，盛二小銀像，其一有銀瓶子，盛金瓶，疑本有舍利，今乃空矣。既而坑內，有神仙雲氣之象。昔宋主劉義隆之時，天竺有聖僧求那跋摩，將詣揚都，路過靈鷲寺，謂諸僧曰：此間尋有異瑞，兼值王者登臨，徵應建立。終逢菩薩聖主，方大修弘。其年冬，果有群燕共銜繡像，委之堂內。及齊主蕭道成，初為始興太守，遊於此寺，而起白塔。陳天嘉三年，寺內立碑，其文也如此。聖主修弘，驗於今日。
交州於禪眾寺起塔。
益州於法聚寺起塔，天時陰晦。舍利將下，日便朗照，始入函，雲復合廓州於法講寺起塔，舍利初發京，下宿於臨皋。沙門夢失舍利，是夜廓州有光，高數丈，從東方來入寺，右繞佛塔，照及城樓，內外洞朗，遙望者疑燒積薪。光漸西流，食頃乃沒。及定塔基，正當光沒之所。又有香氣，氛氳異常。
瓜州於崇教寺起塔。
虢州表言：州雖不奉舍利，亦請眾僧行道。有一異鳥來集梁上，意似聽經，不驚不動。一夜一日，乃下止於讀經之床，人人讚嘆摩挲。又擎之以行道，法師於佛前為之受戒，良久乃去。
隋州典籤王威送流人九十。道逢舍利，盡釋其囚，千里期集無一違者。隋州人於溳水，作魚獄三百。既見舍利，亦悉決放之。餘州若此類蓋多矣。
皇帝當此十月之內，每因食於齒下得舍利，皇后亦然。以銀碗水浮其一，出示百官，須臾忽見有兩右旋相著，二貴人及晉王昭、豫章王暕蒙賜蜆，敕令審視之。各於蜆內得舍利一，未過二旬，宮內凡得十九，多放光明。自是遠近道俗所有舍利，率奉獻焉。皇帝曰：何必皆是真？諸沙門相與椎試之，果有十三玉粟。其真舍利，鐵䆘而無損。
臣雄等言：臣聞大覺圓備，理照空有，至聖虛凝，義無生滅。故雖形分聚芥，尚貯金甖，體散吹塵，猶興寶剎。自釋提請灰之後，育王建塔已來，未有分布舍利，紹隆勝業。伏惟皇帝積因曠劫，宿證菩提，降跡人王，護持世界。往者道消在運，仁祠廢毀，慈燈滅影，智海絕流。皇祚既興，法鼓方振，區宇之內，咸為淨土；生靈之類，皆覆梵雲。
去夏六月，爰發詔旨，延請沙門，奉送舍利。於三十州，以十月十五日同時起塔，而蒲州遷巖寺規模置塔之所，於此山上乃有鍾鼓之聲。舍利在講堂內，其夜前浮圖之上發大光明，爰及堂裡，流照滿室。將置舍利於銅函，又有光若香爐，乘空而上，至浮圖寶瓶，復起紫焰，或散或聚，皆成蓮華。又有光明，於浮圖上，狀如佛像，花趺宛具，停住久之，稍乃消隱。又有光明，繞浮圖寶瓶。蒲州城內仁壽寺僧等，遙望山頂，光如樓闕，山峰澗谷，昭然顯見，照州城東南一隅，良久不滅。其栖巖寺者，即是太祖武元皇帝之所建造。
又華州置塔之處，于時雲霧大雪，忽即開朗，正當塔上有五色相輪，舍利下訖，還起雲霧。皇帝、皇后又得舍利，流輝散彩，或出或沉。自非至德精誠，道合靈聖，豈能神功妙相，致此奇特？臣等命偶昌年，既睹太平之世；生逢善業，方出塵勞之境。不勝抃躍，謹拜表陳賀以聞。
門下仰惟正覺，覆護群品。濟生靈於苦海，救愚迷於火宅。朕所以至心迴向，結念歸依，思與率土臣民，爰及幽顯，同崇勝業，共為善因。故分布舍利，營建神塔。而大聖慈愍，頻示光相，宮殿之內，舍利降靈，莫測來由，自然變現，歡喜頂戴，得未曾有。斯實群生多幸，延此嘉福，豈朕微誠，所能致感？覽王公等表，悚敬彌深。朕與王公等，及一切民庶，宜更加剋勵，興隆三寶。今舍利真形，猶有五十，所司可依前式，分送海內。庶三塗六道，俱免蓋纏，稟識含靈，同登妙果。主者施行。
高麗、百濟、新羅三國使者將還，各請一舍利，於本國起塔供養。詔並許之。詔於京師大興善寺起塔，先置舍利。於尚書都堂，十二月二日旦發焉。是時，天色澄明，氣和風靜，寶輿旛幢，香花音樂、種種供養，彌遍街衢。道俗士女，不知幾千萬億，服章行位，從容有敘。上柱國司空公安德王雄已下，皆步從至寺，設無遮大會，而禮懺焉。有青雀狎於眾內，或抽佩刀，擲以布施，當人叢而下，都無所傷。
仁壽二年正月二十三日，復分布五十一州，建立靈塔，令總管刺史已下，縣尉已上，廢常務七日，請僧行道，教化打剎，施錢十文，一如前式，期用四月八日午時，合國化內，同下舍利，封入石函。所感瑞應者，別錄如左。
恆州，瀛州，黎州，觀州，魏州，秦州，兗州，曹州，晉州，杞州，徐州，鄧州，安州，趙州，豫州，利州，明州，衛州，洺州，毛州，冀州，宋州，懷州，汴州，洛州，幽州，許州，荊州，濟州，楚州，莒州，營州，杭州，潭州，潞州，洪州，德州，鄭州，江州，蘭州，慈州，廉州，雍州，泉州，萊州，壽州，顯州，梁州，循州，貝州，滄州，齊州，信州，陜州。
恆州表云：舍利詣州，建立靈塔。三月四日到州。即共州府官人，巡歷撿行，安置處所。唯治下龍藏寺，堪得起塔。其月十日度地穿基，至十六日未時，有風從南而來，寺內香氣殊異無比，道俗官私，並悉共聞。及有老人姓金名瓚，患鼻不聞香臭，出二十餘年，於時在眾亦聞香氣，因即鼻差。至四月八日臨向午時，欲下舍利，光景明淨，天廓無雲，空裡即雨寶屑天花，狀似金銀碎薄，大小間雜，雰雰散下，猶如雪落。先降塔基石函上，遍墮寺內城治，俱有雜色晃曜，金晶映日。時即將衣承取，復在地拾得。道俗大眾十萬餘人，並見俱獲。又剎柱東西二處忽有異氣，其色黃白，初細後麤，如烽火煙，龍形宛轉，迴屈直上，周旋塔頂，遊騰清漢，莫測長短，良久乃滅。又有四白鶴從東北而來，周遶塔上，西南而去。至二十日巳時，築塔基恰成，復雨寶屑天花，收得盛有一斗，即遣行參軍王亮，於先奉獻皇帝。開花於寶屑內，復得舍利三箇，甚大歡欣。
瀛州表云：掘地欲安舍利石函時，可深六尺許，土裡忽有真紫色光現，須臾遂滅。其土即有黑文，雜間成篆書字云，轉輪聖王佛塔。謹表聞知黎州表云：掘基安舍利塔，於地下得一瓦，銘云：千秋萬歲樂未央。
觀州表云：舍利塔上有五色雲，如車蓋。其日午時現，至暮。
魏州表云：所送舍利，數度放光，復有諸病人，或患眼盲，或患五內，發願禮拜，病皆得愈。至四月八日欲下舍利，午時，天忽有一片五色雲，香馥非常，須臾之間，即降金花。至九日旦，復下銀花，遍滿城池。其花大者如榆莢，小者似火精。人人皆得，函盛奉獻。其日復有一黑狗，耽耳白胸，於舍利塔前，舒左股屈右腳，見人行道，即起行道；見人持齋，亦即持齋；非時與食不食，唯欲得飲淨水。至後日旦起解齋，與粥始喫。其寺內先有數箇猛狗，但見一浪狗，無不競來吠嚙，若見此狗入寺，悉皆低頭掉尾。當爾之時，看人男夫婦女三十餘萬，盡皆不識此狗，未知從何而來。
秦州表云：欲下舍利時，七日地微動，至八日大動。
兗州表云：敕書分送起塔，以瑕丘縣普樂寺最為清淨，即於其所奉安舍利。以去三月二十五日，謹即經營，以為函蓋。初磨之時，體唯青質，及其功就，變同瑪瑙，五色相雜，文彩煥然。復於其裡，間生白玉，內外通徹，照物如水，表裡洞朗，鑒人等鏡，其送舍利。
曹州表云：三月二十九日，舍利於子城上赤光現，四月五日申時，舍利現雙樹，并有師子現，五日亥時，舍利現金光，長七寸，六日卯時，龍花樹現，下有佛像俱出。六日卯時，漆龕板外光明，狀如金花色。六日申時，漆龕北板上，化佛菩薩、雙樹等形。六日亥時，舍利精舍裡出黃白花光，長四五寸。八日辰時，漆龕板後，雲霧金光等形狀。巳時，漆龕板後，娑羅樹、蓮花影，佛像、眾僧、師子形等。午時，塔上五色雲現。午後漆龕內板上，有娑羅雙樹林、樓閣等現。九日，漆龕內板上，疊石壘基文，甲後漆龕板外，大娑羅樹及僧執香爐等形容，金佛像現，似若太子初生身，如黃金色。後有三僧身，著紫黃法服，手捉香爐供養，其香氣與世香不同，每日恆聞。
晉州表云：舍利於塔前放光三度，皆紫光色，眾人盡見。
杞州表云：舍利以三月四日到州。十四日辰時，琉璃瓶裡色白如月，須臾之間即變為赤色。至四月二日後，變作紫光，或現青色，瓶內流轉，一來一去，循環不止。道俗瞻仰，咸共歸依，實相容儀，良久乃散。七日午時，神影復出，變動輝煥，於前無異。
徐州表云：舍利二月二十八日至州西一驛宿。其夜陰雨，舍利放光，向州四十五里，其淨道等僧向北山看光，影從驛所舍利處而來。舍利石函蓋四月五日磨治訖，遂變出仙人二，僧四人，居士一人，騏驎一，師子一，魚二，自餘並似山水之狀。
鄧州表云：舍利四月六日石函變作玉及瑪瑙，其石有文，現正國德三字，并有仙人、麟、鳳等出。
安州表云：奏寺安置送舍利，法師淨業共州官人量度基。申時，忽有香氣氛氳，乘空而至，芬芳微妙，世未曾有。道俗咸皆驚愕，隨至處所，香氣遍滿，至五更，方始散盡。又至四月八日，行道日滿，供設大齋。午時，欲下舍利，道俗一萬餘人，法師昇高座，手捧舍利，以示大眾，人人悲感，不能自勝。即有赤色，從師手內瓶口而出，便二度放光，高一尺。又下石函，忽有白雲，團圓如蓋，正當函上，右旋數匝，繞訖，還當元出之處消滅。又塔南先有佛閣，當時鎖閉舍利於其下，立道場，遣二防人看守，忽聞閣上有眾人行聲，看閣門仍閉。又復須臾，復聞行聲，即走告寺主，來共開閣門，上驗看，唯有佛像，自外都無所見。又下舍利訖日，到申時，有法師淨範、投陀僧淨淊，於舍利塔後臨水巖邊，為諸道俗受菩薩戒，眾人見群魚行隊遊水，首皆南出，似欲歸依，多少一萬餘。請二禪師乘船入水，為魚受戒。然水內諸魚，悉迴首向船，隨逐巡行，如似聽法。
趙州表云：舍利以三月四日到州，臣等於治下文際寺安置起塔。二日治剎行道，舍利於塔所放赤光，從未至申，更見不同。或似像形，或似樓閣，或見白光，乍大乍小，巡遶舍利，遶瓶行道，或隱或顯，或遲或速。官人道俗，莫不睹見，驚喜號咽，沸騰寺內。至四日，又放赤光，曜如金色，縱横一尺餘，紫綠相間，前後三度，良久乃滅。又見一佛像，長二尺餘，坐於蓮花趺坐。又以二菩薩俠侍，長一尺餘，從卯至巳，見諸形相。道俗四部，二萬餘人，咸悉瞻仰。
豫州表云：舍利瓶有白光，須臾成五色，遊轉瓶內，形相非常。又鑿舍利銘，其石更無異質，鑿至皇帝一字，從上點及豎牽横畫，隨鑿之處，如刻金所成。
利州表云：舍利三月二十六日夜一更內放光，遍照衙內如月。
明州表云：四月八日下舍利，掘地安石函，乃得一像。
衛州表云：四月三日齋訖，舍利金瓶外，其色紅赤，鮮麗殊常，或行琉璃瓶底，或遊瓶側，緣瓶上下，光明外照，比至八日，照灼如初。
洺州表云：舍利三月十一日，天降甘澤，十三日乃止。有戒德沙門僧猛，先患腰腳，不堪出行，其日聞舍利欲到，合寺馳走，僧猛自身抱患，不得奉迎，命弟子法藏扶侍出戶，迴心正念，遂便得起行。出城十里許，親迎舍利。因此瘳降，漸堪得行。
毛州表云：舍利二月二十七日到州。其日即依式安置，一切男女皆發菩提心，競趣歸依。啞者能言，攣躄之人，悉皆能行。石函乃變如琉璃，內外明徹。四月十二日，天雨金銀花落，表送奉獻。
冀州表云：舍利放光，五色照滿城治。時有一僧，先患目盲，亦得見舍利。復有一人患腰腳攣躄十五年，自舍利到州所，是患人禮拜發願，即得行動。
宋州表云：三月四日舍利至州。其所部宋城縣市院，先有古井漚，由來鹹苦，水色舊赤，全不堪食。其縣民胡子乾，因取水和泥，怪其色白，嘗覺甚甘。四月三日，舍利於塔內，放赤色光。六日夜五更，寺內又放白色光。七日辰時，寺內天雨白花，目驗雰雰然，狀如細雪，不落於地。八日午時，欲下舍利入函，天上有白鶴，翔塔基之上。
懷州表云：舍利於州城長壽寺安置。四月五日辰時，有一雄雉飛來函側，心閑從容，質羽鮮華，自飛自止，曾無驚畏。河內縣民楊邁特以示，道俗六千餘人，莫不同見。敕使沙門靈璨即與受戒。其雉向師，似如聽法。師云，此雉是野鳥，內法道理，無容籠繫。即令送城北太行山放之。舍利塔箱復有一跡，從塔東南三十步而來，直到塔所不見還蹤。復無入處，或闊四寸，或闊三寸，蟠屈逶迤，狀等龍蛇之跡。官人道俗，並悉共見。八日至午前，舍利欲入塔函，遂放光於瓶外，巡迴數匝，暉彩照曜，或上或下，乍隱乍出。
汴州表云：舍利三月二日到州，權置州館。六日夜，大德僧慧徹等，忽聞香氣，有異尋常。至八日，諸僧迎舍利，將向塔所，大德僧僧粲等五人，復聞香氣。去慧福寺門四十餘步，遂放青色光，覆炤露帳，大久乃滅。其寺有舍利在僧房供養。其日杞州人張相仁，於僧房見寺內舍利復放青色光，恰與新至舍利色狀相似。十日復至，見赤色光，臨寺佛堂，高五尺。其夜四更，復見青赤雜色光於寺。復有一老母患腰已來，二十餘年拄杖伏地而行，聞舍利至寺，強來禮拜，於大眾裡，見舍利光，腰即得差，捨杖而行。
洛州表云：舍利三月十六日至州，即於漢王寺內安置。至二十三日，忽降香氣，世未曾有。四月七日夜，一更向盡，東風忽起，燈花絕焰，在佛堂東南，神光炤燭。復有香風而來，官人道俗，等共聞見。於是彌增剋念。至八日，臨下舍利，塔側桐樹，枝葉低莖。
幽州表云：三月二十六日，於弘業寺安置舍利。石函始磨兩面，以水洗之，明如水鏡，內外相通。紫光焰起，其石班駮，又類瑪瑙，潤澤炫燿，光似琉璃。至四月二日，起齋行道，至三日亥時，舍利前焚香供養，燈光炤庭，眾星夜朗，有素光舒卷，在佛輿之上。至八日，舍利入函，自旦及辰，函石現文，髣像有菩薩，光彩粉藻，又似眾仙，其閒鳥獸林木，諸狀不常者眾，實難詳審。其有文理，照顯分明，今畫圖奉進。
許州表云：三月三日初夜，於州北境，去州九十里，舍利放光，紫赤二色，照曜州城內外，民庶皆見神光。四月七日，在州大廳，舍利出金瓶之外，琉璃瓶內，行道放光。至八日，在辯行寺塔所，又放光明。午時，舍利欲入石函，又有五色光，彩雲來臨塔上，雲形如蓋。其日在塔西南一百餘步，依育王造塔，本記一枯池，不在四畔，正在池中，可深九尺，忽有甘井自現，其水不可思議。當時道俗看者，二萬餘人同飲齋，所錄瑞應，奉表奏聞。
荊州舍利現雲如車蓋，正當塔上。雲間雨花，遊颺不落，眾鳥翔塔。
濟州舍利本一，至彼現二，放光炤現。聞異香氣，雲間出音，自然鍾聲，及以讚善，大鳥群飛塔下。
楚州舍利，當行道日，野鹿來聽，鶴遊塔上。
莒州舍利本一，至彼現三，放光映炤。掘基地下，忽得銅塔，及啞者能言。
營州舍利，三度放光，白色。舊龜石自然折解，用為石函。
杭州舍利，山間掘基，得自然石窟，容舍利函。
潭州舍利，江鳥迎送。
潞州舍利至彼，自然泉湧，飲者病愈。
洪州舍利，白項烏引路。
德州舍利至彼，躄者能行，大鳥旋塔。
鄭州舍利放光，幡向內垂。
江州舍利，至彼行道日，耕人犁得一銅像。
蘭州舍利，掘基地下，得一石像，又小兒撥得二銅像。
慈州舍利，現白雲蓋，如飛仙，自然泉涌，飲者病愈。
廉州未得舍利，別得一舍利，放光，佛香爐煙氣。又類蓮花黃白色，天雨寶屑。
雍州表云：仁壽二年五月十二日，京城內勝光寺、大興善寺、法界寺、州公廨裡，及城治街巷，天雨銀屑，大如榆莢，小如麩等。表送奉獻。仁覺寺五月十二日未時，有風從西南而來，香氣氛氳。沙門及經生道俗等，並悉俱聞。當夜雨銀屑天花，芭蕉枝葉，棕櫚莖幹上，人皆拾得，大小如前無異。
仁壽二年六月五日夜，仁壽宮所慈善寺新佛堂內，靈光映現，形如缽許，從前柱遶梁栿，眾僧睹見。
仁壽二年六月五日夜，雨銀屑天花枇杷葉上，及餘草頭上，落地。
仁壽二年六月八日，諸州送舍利沙門使還宮所見旨。相問慰勞訖。令九日赴慈善寺，為慶光齋。僧眾至寺，讚誦旋遶，行香欲食，空裡微零，復雨銀屑天花。舍人崔君德令盛奉獻。京城內勝光寺，模得陜州舍利石函，變現瑞像，娑羅雙樹等形相者。仁壽二年五月二十三日已後，在寺日日放光，連連相續，緣感即發，不止晝夜。城治道俗，遠來看人，歸依禮拜，闐門塞路，往還如市。遇斯光者，炤動群心，悲喜發意。其城內諸寺，外縣諸州，以絹素模將去者，或上輿放光，或在道映照，或至前所開明現朗，光光色別，隨見不同。
仁壽二年七月十五日，京城內延興寺，灌寫釋迦金銅像丈六，其夜雨寶屑銀花，香氣甚異無比。
陜州舍利，從三月十五日申時至四月八日戌時，合一十一度見靈瑞，總有二十一事。
四度放光。光內見花樹，二度五色雲，掘地得鳥。石函變異，八娑羅樹，樹下見水，一臥佛，三菩薩，一神尼，函內見鳥，三枝金花，興雲成輪相，自然幡蓋，函內流出香雲，再放光。
舍利在陜州城，三月二十三日夜二更裡，大通寺、善法寺、闡業寺並見光明。唯善法寺所見光內，有兩箇花樹，形色分明，久而方滅。其色初赤，尋即變白，後散如水銀，滿屋之內，物皆照徹。
舍利在大興國寺，四月二日夜二更裡，靈勝寺見光明，洞了庭前果樹及北坡草木，光照處見其形。
塔基下掘地得鳥。舍利來向大興國寺。三月二十八日卯時，司馬張備共大都督侯進，檢校築基，掘地已深五尺，有閿鄉縣玉山鄉民杜化雲，钁下忽出一鳥，青黃色，大如鶉，馴行塔內，安然自處，執之不恐，未及奉送，其鳥致死。今營福事，於舍利塔內，獲非常之鳥，既以出處為異，謂合嘉祥。今別畫鳥形，謹附聞奏。
五色雲再見。三月十五日申時，舍利到陜州城南三里澗，即有五色雲，從東南鬱起，俄爾總成一蓋，即變如紫羅色，舍利入城，方始散滅。當時道俗並見。至二十八日未時，在大興國寺，復有五色雲，從西北、東南二處而來，舍利塔上相合，共成一段。時有文林郎韋範、大都督楊旻及官民等，並同觀矚，其雲少時即散者也。
兩度出聲。舍利在州，三月二十三日夜，從寶座出聲，如人間打靜聲，至三乃止。後在大興國寺，四月五日酉時復出一聲，大於前者，道俗並聞。
石函內外四面，見佛、菩薩、神尼、娑羅樹、光明等。四月七日巳時，欲遣使人送放光等四種瑞表，未發之間，司馬張備，共崤縣令鄭乾意，閿鄉縣丞趙懷坦，大都督侯進，當作人民侯謙等，至舍利塔基內石函所撿挍，同見函外東面，石文亂起，其張備等怪異，更向北面，虔意以衫䄂拂拭。隨手向上，即見娑羅樹一雙，東西相對，枝葉宛具，作深青色，俄頃，道俗奔集。復於西面外以水澆洗，即見兩樹葉有五色。次南面外復有兩樹，枝條稍直，其葉色黃白。次東面外復有兩樹，色青葉長。其四面樹下，並有水文。於此兩樹之間，使人文林郎韋範，初見一鳥仰臥，司馬張備次後看時，其鳥已立。鳥前有金花三枝。鳥形大小、毛色，與前掘地得者不異。其鳥須臾向西南行至佛下，停住函內。西南近角，復有一菩薩坐花臺上，面向東，有一立尼，面向菩薩合掌，相去二寸。西面內復有二菩薩並立，一金色，面向南；一銀色，面向北，相去可有三寸。西脣上有一臥佛，側身，頭向北，面向西。其三菩薩於石函內，並放紅紫光，高一尺許。從巳至未，形狀不移。圖畫已後，色漸微滅，道俗觀者，其數不少。此函本是青石，色基黑闇，見瑞之時變為明白，表裡瑩徹。周迴四面，俱遣人坐，並相照見，無所翳障。其函內外、四面，總見一佛、三菩薩、一尼、一鳥、三枝花、八株樹。今別畫圖狀，謹附聞奏。
午時，四方雲起，變成輪相，復有自然幡蓋，及塔上香雲，二度光見。
四月八日午時，欲下舍利。于時，道俗悲號，四方忽然一時雲起，如煙如霧，漸次向上，至於日所，即遶日變成一暈，猶如車輪。內別有白雲，團圓翳日，日光漸即微闇，如小盞許。在輪外周匝次第，以雲為輻，其輪及輻，並作紅紫色。至下舍利訖，其雲散滅，日光還即明淨，復於塔院西北牆外，大有自然幡蓋，亦有見幡蓋圍遶舍利者。當時謂有人捉幡供養。至下舍利訖，其幡蓋等忽即不見。于時，道俗見者不少。至戌時，司馬張備等，見塔上有青雲氣，從塔內而出。其雲甚香，即喚使人文林郎韋範，大興寺僧曇暢，入裡就看，備共韋範等，並見流光，向西北、東南二處流行，須臾即滅。
夫法者何耶？所謂憑准脩行，清神洗惑而為趣也。義者何耶？所謂深有所以，千聖不改其儀，萬邪莫迴其致者也。俗法五常：仁、義、禮、智、信也。百王不易其典，眾賢贊翼，而不墜者也。道法兩諦，謂真俗也。諸佛之所由生，群有因之而超悟者也。然則俗保五常，淪惑綿亘；道資兩諦，勝智增明。故真俗為出道之階基，正法為入空之軌躅者也。
故論云：非俗無以通真，非真無以遣俗。又云：諸佛說法，常依二諦，斯則大略之成教也。至於大小半滿之流，三篋八藏之典，明心塵之顯晦，曉業報之殊途。通慧解以鏡象心，了世相以光神照也。若斯以敘，謂之法義也。
至於如說脩行，思擇靈府者，則四依法正，創究識於倒情；八直明道，策淨心於妄境。三學開其玄府，一貫統其真源。漸染基搆自當得其涯也。但以幽關難啟，匠石易迷，匪藉言方，莫由升附。所以自古道俗，同而問津，疏瀹精靈，陶練心術，或著論而導其解，或談述而寫其懷。因言而顯聖心，寄跡而揚玄理者也。昔梁已敘其致，今唐更廣其塵，各有其志，明代代斯言之不絕也。
安處子問於玄明先生曰：蓋聞積善之家，必有餘慶；積不善之家，必有餘殃。又曰：天道無親，常與善人。斯乃聖達之格言，萬代之宏標也。此則行成於己身，福流於後世，惡顯於事業，獲罪乎幽冥。然聖人為善，理無不盡，理盡善積，宜歷代皆不移。行無一善，惡惡相承，亦當百世俱闇。是善有常門，惡有定族，後世脩行，復何益哉？又有束脩履道，言行無傷，而天罰人楚，百羅備嬰；任性恣情，肆行暴虐，生保榮貴，子孫繁熾。推此而論，積善之報，竟何在乎？夫五情六慾，人心所常有，斧藻防閑，外事之至苦。苟人鬼無尤於趣舍，何不順其所甘，而強其苦哉？請釋所疑，以祛其惑。
先生曰：善哉！子之問也。史遷有言：天之報施，善人何如哉。荀悅亦云：飾變詐而為姦詭者，自足乎一世之閒；守道順理者，不免飢寒之患。二生疑之於前而未能辨，吾子惑之於後，不亦宜乎！請試言之。
夫人資二儀之性以生，稟五常之氣以育，性有脩短之期，故有彭殤之殊。氣有精麤之異，亦有賢愚之別。此自然之定理，不可移者也。是以堯舜大聖，朱均是育；瞽叟下愚，誕生有舜；顏回大賢，早夭絕嗣；商臣極惡，令胤剋昌；夷叔至仁，餓死窮山；盜跖肆虐，富樂自終；比干忠正，斃不旋踵；張湯酷吏，七世珥貂。凡此比類，不可稱言。驗之聖賢，既如彼；求之常人，又如此。故知賢愚善惡，脩短窮達，各有分命，非積行之所致也。
夫以天地之玄遠，陰陽之廣大，人在其中，豈惟稊米之在太倉，毫末之於馬體哉？而疋夫之細行，人事之近習，一善一惡，皆致冥應，欲移自然之彭殤，易聖於朱舜，此之不然，居可識矣。然則積善積惡之談，蓋施於勸教耳。何以言之，夫人生而靖天之性也。感物而動性之欲也。性欲既開，流宕莫檢，聖人之救其弊，因神道以設教。故理妙而化敷，順推遷而抑引。故功玄而事適，是以六合之內，論而不議，鑽之而不知所由，日用而不見所極。設禮學以開其大矇，名法以束其形跡，賢者倚之以成其志，不肖企及以免其過。使孝友之恩深，君臣之義篤，長幼之禮序，朋執之好著。背之則為失道之人，譏議以之起；向之則為名教之士，聲譽以之彰。此則君子行己處心，豈可須臾而忘善哉？何必偱教責實以期應報乎？苟能體聖教之幽旨，審分命之所鍾，庶可豁滯於心府，不祈驗於冥中矣。
安處子乃避席曰：夫理蘊千載，念纏一生，今聞吾子大通之論，足以釋滯疑祛幽結矣，僕雖不敏，請佩斯言。
安公和南。弟子常覽經典，皆以禍福之來，由於積行，是以自少束脩，至于白首，行不負於所知，言不傷於物類。而一生艱楚，荼毒備經，顧景塊然，不盡唯已，夫冥理難推，近情易纏，每中霄幽念，悲慨盈懷。始知脩短窮達，自有定分，積善積惡之談，蓋是勸教之言耳。近作此釋疑論，今以相呈，想消息之餘，脫能尋省。戴安公和南。
釋慧遠頓首，省君別示，以為慨然。先雖未善想，患人物來往，亦未始蹔忘，分命窮達，非常智所測。然依傍大宗，似有定檢，去秋，與諸人共讀君論，亦並有同異。觀周郎作答，意謂世典與佛教粗是，其中今封相呈，想暇日能力尋省。
近見君釋疑論，蓋即情之作，料檢理要，殆乎有中。但審分命之守，似未照其本耳。福善莫驗，亦僕所常惑。雖周覽六籍，愈深其滯，及睹經教，始昭然有歸。故請以先覺，語當今之學者也。君以為審分命所鍾，可無祈驗於冥中，餘慶之言，在於勸教，請審分命之旨，為當宅情於理，任而弗營耶？為忘懷闇昧，直置而已耶？若宅情於理，則理未可喻，善惡紛互，逆順莫檢，苟非冥廢，豈得弗營。若直置而已，則自非坐忘，事至必感，感因於事，則情亦昇降，履信獲祐，何能不慶？為惡弗罰，焉得無怨，雖欲忘懷，其可得乎？靖求諸己，其效明矣。
又勸教之設，必傍實而動，直為訓之方，不可一塗而盡故。或若反而後會，或曉昧於為言。是以塗車芻靈，堂室異詔，或顯其遠，或徵其近。令循教之徒，不苟求於分表；飲和之士，自足於仁義。故深淺並訓，而民聽不濫，而神明之賾，蘊於妙物，豈得顯稱積善。正位履霜，而事與教反，理與言違。夷齊自得於安忍，顏冉長悲於履和。恐有為之言，或異於此。若謂商臣之徒，教所不及，汲引之端，蓋中智已還。而安于懷仁，不沒其身，臧會以僭，有後魯國。則分命所鍾，於何而審，玄明之唱，更為疑府矣。
是以古之君子，知通圯之來，其過非新，賢愚壽夭，兆明自昔。楚穆以福濃獲沒，蔡靈以善薄受禍，郤宛以舋深莫救，宋桓以愆微易唱。故洗心以懷宗，練形以聞道，拔無明之沉根，翳貪愛之滯網。不祈驗於冥中，影嚮自徵；不期存於應報，而慶罰以彰。故能反步八極，水鏡萬有。但微明之道，理隔常域，堯孔拯其麤，宜有未盡。史遷造其門而未踐乎室。惜其在無聞之世，故永悲以窮年，君既涉其津，亦應不遠而得。此乃幽明之所寄，豈唯言論而已。乖敘多年，聊以代懃。
來論又以為天地曠遠，人事細近。一善一惡，無關冥應。然則天網恢恢，疏而遂失耶，莫見乎隱，莫顯乎微，但盈換藏於日用，交賒昧乎理緣。故或乖於視聽耳。山崩鍾應，不以路遠喪感；火澤革性，不以同象成親。詳檢數端，可以少悟矣。
安公和南。間作釋疑論，以寄其懷，故呈之匠者，思聞啟誨。既辱還告，開示宗轍，并送周郎難，甚有趣致。但理本不同，所見亦殊，今重申鄙意答周，復以相呈，旨誠可求，而辭不自暢。想脫覽省，戴公和南。
間以暇日，因事致感，脫作釋疑，以呈法師。既辱還告，并送來難，辭喻清贍，致有旨歸。但自覺雖先，觀者莫悟，所見既殊，孰是能正，苟懷未悟，請共盡之。僕所謂能審分命者，自呼識拔常均，妙鑒理宗，挍練名實，比驗古今者耳。不謂淪溺生死之域，欣慼失得之徒也。苟能悟彭殤之壽夭，則知脩短之自然，察堯舜於朱均，以得愚聖之有分；推淵商之善惡，足明冥中之無罰。等比干、盜跖，可識禍福之非行。既能體此數事，然後分命可審，不祈冥報耳。若如來難：宅情於理，則理未可喻，靖求諸己，其明效矣。此乃未喻由於求己，非為無理可喻也，若舍己而外鑒，必不遠而復矣。
難曰：勸教之設，必傍實而動，直為訓之方，不可以一塗而盡。僕豈謂聖人為教，反真空設耶？夫善惡生於天理，是非由乎人心。因天理以施教，順人心以成務。故幽懷體仁者，挹玄風而載悅，肆情出轍者，顧名教而內掬。功玄物表，日用而忘其惠；理蘊冥寂，濤之不見其宗。非違虛教，以眩於世也。是以前論云：因神道以設教，故理妙而化敷，順推遷而抑引，故功玄而事適者也。
難曰：安于懷仁，不沒其身，臧會以僭，有後魯國，則分命所鍾，於何而審？玄明之唱，更為疑府矣。
答曰：斯乃所以明善惡之有定，不由於積行也。若夫仁者為善之嘉行，安于懷之而受福。僭者反理之邪事，臧會為之而獲後，良由分應沒身，非履仁之所移。命當為後，非行僭之能罰，豈異比干忠正而嬰剖心之戮，張湯酷吏而獲七世之祜哉。苟斯理之不殊，則知分命之先定矣。乃同玄明之有分，非為成疑府也。
難曰：古之君子，知通圯之來，其過非新，賢愚壽夭，兆明自昔。楚穆以福濃獲沒，蔡靈以善薄受禍，郤宛以舋深莫救，宋桓以愆微易唱。
答曰：夫通圯非新，壽夭自昔，信哉斯言！是僕所謂各有分命者也。若夫福濃獲沒，舋深莫救，此則報應之來有若影嚮。蔡靈以善薄受禍，商臣宜以極逆罹殃，宋桓以愆微易唱，邾文應用行善延年。而罪同罰異，福等報殊，何明鑑於蔡宋而獨昧於楚邾乎？君所謂不祈驗於冥中，影響自微，不期在於應報而慶罰以彰，於斯躓矣。
難曰：然則天網恢恢，疏而遂失耶，莫見乎隱，莫顯乎微，但盈換藏於日用，交賒昧於理緣。
答曰：夫天理冥昧，變狀難明。且當推己，兆之終古，考應報之成跡耳。至於善惡禍福，或有一見，斯自遇與事會，非冥司之真驗也。何以明之？若其有司當如之治國，長之一家，善無微而不賞，惡無纖而必罰，使脩行者保其素履，極逆者受其酷禍。然後積善之家，被餘慶於後世；積不善之家，流殃咎乎來世耳。而今則不然，或惡深而莫誅，或積善而禍臻，或履仁義而亡身，或行肆虐而降福，豈非無司而自有分命乎？若以盈換藏於日用，交賒眛於理緣者，但當報對遲晚，不切目前耳。非為善惡舛錯，是非莫驗。推斯而言，人之生也，性分夙定，善者自善，非先有其生而後行善以致於善也。惡者自惡，非本分無惡長而行惡以得於惡也。故知窮達、善惡、愚智、壽夭，無非分命。分命玄定於冥初，行跡豈能易其自然哉？天網不失，隱見微顯，故是勸教之言耳。非玄明所謂本定之極致也。既未悟妙，推之有宗，亦何分命之可審乎？將恐向之先覺，還為後悟矣。言面未日，聊以讜敘。
見重伸釋疑論，辭理切驗，善乎校實也。但僕意猶有不同，乃即欲更言所懷。一日侍法師坐，粗共求君意，云：氣力小佳，當自有酬。因君論旨兼有所見也。僕是以不復稍厝其爝火，須成旨因上。君云：審分命者，乃是體極之人，既非所同。又僕所立，不期存於應報，而慶罰已彰，亦不如君所位也。書不盡言，於是信矣。其中小小，亦多未喻，付之未遇。
見君與周居士往復，足為賓主。然佛教精微，難以事詰。至於理玄數表義隱於經者，不可勝言。但恨君作佛弟子，未能留心聖典耳。頃得書論，亦未始蹔忘。年衰多疾，不暇有答。脫因講集之餘，粗綴所懷，今寄往。試與同疑者共尋。若見其族，則比干商臣之流，可不思而得。釋慧遠頓首。
安公和南。辱告并見三報論，旨喻弘遠，妙暢理宗，覽省反復，欣悟兼懷。弟子雖伏膺法訓，誠信彌至，而少遊人林，遂不涉經學。往以艱毒交纏，聊寄之釋疑，以自攄散，此蓋情發於中而形於言耳。推其俗見之懷，誠為未盡，然三報曠遠，難以辭究。弟子尋當索歸必覲展，冀親承音旨，蓋祛其滯，諸懷寄之周居士。戴安公和南。
西方說報應，其枝末雖明，而根本常昧。其言奢而寡要，其譬迂而無徵。乖背五經，故見棄於先聖；誘掖近情，故得信於季俗。夫欲知日月之行，故假察於璿機；將申幽冥之信，宜取符於見事。故鑑燧懸而水火降，雨宿離而風雲作。斯皆遠由近驗，幽以顯著者也。
夫鵝之為禽，浮清池，咀春草，眾生蠢動，弗之犯也。而庖人執焉，尟有得免刀俎者。燕翻翔求食，唯飛虫是甘，而人皆愛之。雖巢幕而不懼。非直鵝燕也，群生萬有，往往如之。是知殺生者無惡報，為福者無善應。所以為訓者如彼，所以示世者如此，余甚惑之。若謂燕非虫不甘，故罪所不及，民食芻豢，奚獨嬰辜？若謂禽豕無知，而人識經教，斯則未有經教之時，畋漁網罟，亦無罪也。無故以科法入中國，乃所以為民陷阱也。彼仁人者，豈其然哉，故余謂佛經但是假設權教，勸人為善耳，無關實敘。是以聖人作制，推德翳物，我將我享，寔膺天祐，固獲三品，賓庖豫焉。若乃見生不忍死，聞聲不食肉，固君子之所務也。竊願高明，更加三思。
敬覽高話，辭切證明。所謂彼上人者，難為酬對者也。然如來窮理盡性，因感成教，故五善思啟，戒品為之設；六蔽待祛，般若為之照。薰以十善，淨以無漏，畢竟解脫，至菩提而已矣。斯末之所以明，而本之不昧者耶。孔以致孝為務，則仁被四海；釋以大慈為首，則化周五道。導物之跡，非乃冥耶。但應有麤精，終然自殊耳。凡覽般若諸經，不以無孔為疑，何獨誦丘之書，而有見棄之言乎？以龍鬼之陋，尚感聖而至，誘掖得信，豈季俗而已哉。
足下據見在之教，以詰三世之辯，奢迂之怪，固不待言。若許因果不謬，猶形之與影，徵要之效，如合符也。若日月之行，幽明之信，水火之降，風雲之作，皆先因而後果，不出感召之道。故緣起鑑能致水，緣滅燧不招火，一切諸法從緣起滅耳。若鵝之就斃，味登俎鼎；燕之獲免，無取鹽梅。故鵝殺於人，猶虫死於燕，鵝虫見世受，人燕未來報。報由三業，業有遲疾。若人入孝出悌，揚于王庭，君親無將，將而必誅，此見報之疾，著乎視聽者也。若忠為令德，剖心沉淵，劫掠肆殺，有幸而免，此後報之遲疏而不失者也。
善惡之業，業無不報，但過去、未來，非耳目所得，故信之者寡，而非之者眾耳。科法清淨，滌塵開慧，中國弗思，謂為陷阱，非我無謀，秦弗用也。勸人為善，誠哉斯言！然權者謂實非假設也。故文王廢伯邑考而立武王，權也。周適非王，發有天命，禮是疏制，理固從實。伯廢發立，實也。各從其實，德用交歸，自非大智，孰能豫之。經云：善權方便，亦復如是耳。
夫民生而殺，性之欲也，飲血席毛，在上皇之世矣。聖人去殺，非教殺也。但民殺未盡而化宜漸損，雖將享三品，尊廌厚賓。然湯開其網，孔約不綱，詩翼五豝，禮弗身踐，據茲而觀，作者之心見矣。今忍不食誠己慈之心。若推不忍於視聽之表，均不食於見聞之內。其至矣哉，其至矣哉！枑籍嘉評，伸以管窺，實相無言，言成戲論。既不自是，想亦同非，若高明之譬，請俟諸君子。
同遊諸道人，並業心神道，求解言外。余枕疾務寡，頗多暇日，聊伸由來之意，庶定求宗之悟。
釋氏之論，聖道雖遠，積學能至，累盡鑒生，方應漸悟。孔氏之論，聖道既妙，雖顏殆庶，體無鑒周，理歸一極。
有新論道士，以為寂鑒微妙，不容階級，積學無限，何為自絕。今去釋氏之漸悟，而取其能至；去孔氏之殆庶，而取其一極。一極異漸悟，能至非殆庶。故理之所去，雖合各取，然其離孔、釋矣。余謂二談救物之言，道家之唱，得意之說，敢以折中自許，竊謂新論為然。聊答下意，遲有所悟。
法勖問：敬覽清論，明宗極雖微，而一悟頓了，雖欣新剖，竊有所疑。夫明達者，以體理絕欲；悠悠者，以迷惑嬰累。絕欲本乎見理，嬰累由於乖宗。何以言之，經云：新學者離般若，便如失明者。無導是為懷理，蕩患於茲顯矣。若涉求未漸，於大宗希仰，猶累於塵垢，則永劫劬勞，期果緬邈，既懷猶豫，伏遲嘉訓。
初答：道與俗反，理不相關。故因權以通之，權雖是假，旨在非假；智雖是真，能為非真。非真不傷真，本在於濟物；非假不遂假，濟物則反本。如此永劫無為，空懃期果，有如皎日。
勖再問：案論，孔釋其道既同，救物之假亦不容異。而神道之域雖顏也，孔子所不誨；實相之妙雖愚也，釋氏所必教。然則二聖建言，何乖背之甚哉？
再答：二教不同者，隨方應物，所化地異也。大而較之，監在於民，華人易於見理，難於受教，故閉其累學，而開其一極。夷人易於受教，難於見理，故閉其頓了，而開其漸悟。漸悟雖可至，昧頓了之實，一極雖知寄，絕累學之冀。良由華人悟理無漸，而誣道無學；夷人悟理有學，而誣道有漸。是故權實雖同，其用各異。昔向子期以儒道為一，應吉甫謂孔老可齊，皆欲窺宗，而況真實者乎！
勖三問：重尋答，以華夷有險易之性，故二聖敷異同之教，重方附俗，可謂美矣！然淵極朗鑒，作則於上；愚民蒙昧，伏從於下。故作則宜審其政，伏從必是其宗。今孔廢聖學之路，而釋開漸悟之逕；筌蹄既已紛錯，群黎何由歸真？
三答：冬夏異性，資春秋為始末；晝夜殊用，緣晨暮以往復。況至精之理，豈可逕接至粗之人，是故傍漸悟者，所以密造頓解；倚禮教者，所以潛成學聖。學聖不出六經，而六經得頓解；不見三藏，而以三藏果。筌蹄歷然，何疑紛錯，魚兔既獲，群黎以濟。
僧維問：承新論法師，以宗極微妙，不容階級。使夫學者窮有之極，自然之無，有若符契。何須言無也？若資無以盡有者，焉得不謂之漸悟耶？
初答：夫累既未盡，無不可得，盡累之弊，始可得無耳。累盡則無，誠如符契，將除其累，要須傍教，在有之時，學而非悟。悟在有表，託學以至，但階級教愚之談，一悟得意之論矣。
維再問：論云，悟在有表，得不以漸，使夫涉學希宗，當日進其明，不若使明不日進，與不言同，若日進其明者，得非漸悟乎？
再答：夫明非漸至，信由教發，何以言之？由教而信，則有日進之功；非漸所明，則無入照之分。然向道善心起，損累生垢伏。伏似無同，善似惡乖。此所務不俱，非心本無累，至夫一悟，萬滯同盡耳。
維三問，答云：由教而信，則有日進之功；非漸所明，則無入照之分。夫尊教而推宗者，雖不永用，當推之時，豈可不蹔合無耶？若許其蹔合，猶自賢於不合，非漸如何？
三答：蹔者，假也；真者，常也。假知無常，常知無假，今豈可以假知之蹔，而侵常知之真哉？今蹔合賢於不合，誠如來言，竊有微證，誣臣諌莊王之日，物賒於己，故理為情先；及納夏姬之時，已交於物，故情居理上。情理雲互，物己相傾，亦中知之率任也。若以諌日為悟，豈容納時之惑耶？且南為聖也，北為愚也，背北向南，非停北之謂；向南背北，非至南之稱。然向南可以向南，背北非是停北。非是停北，故愚可去矣；可以至南，故悟可得矣。
慧驎演僧維問：當假知之一合，與真知同異？
初答：與真知異。
驎再問：以何為異？
再答：假知者累伏，故理蹔為用，用蹔在理，不恆其知。真知者照寂，故理常為用，用常在理，故永為真知。
驎三問：累不自除，故求理以除累。今假知之一合，理實在心。在心而累不去，將何以去之乎？
三答：累起因心，心觸成累，累恆觸者心日昏；教為用者心日伏。伏累彌久，至於滅累，然滅之時，在累伏之後也。伏累滅累，貌同實異。不可不察，滅累之體，物我同忘，有無一觀，伏累之狀，他己異情，空實殊見。殊實空異己他者，入於滯矣；一無有同我物者，出於照也。
驎維問：三世長於百年，三千廣於赤縣，四部多於戶口，七寶妙於石沙。此亦方有小大，故化有遠近，得不謂之然乎。
初答：事理不同，恆成四端，自有小大，各得其宜。亦有賢愚違方而處，所謂世同時異，物是人非。譬割雞之政，亦有牛刀；佩璽而聽，豈皆唐虞？今謂言折體盡於武城，長世皆覃於天下，未之聞也。且俱稱妙覺，而國土精粗，不可以精粗國土，而言聖有優劣。景跡之應，本非所徵矣。
維再問：論云：或道廣而事狹，或事是而人非。今不可以事之小大而格道之粗妙。誠哉斯言！但所疑不在此耳。設令周孔實未盡極，以之應世，故自居宗。此自是世去聖遠，未足明極。夫降妙數階，以接群粗，則粗者所不測。然數階之妙，非極妙之謂。推此而言，撫世者於粗為妙，然於妙猶粗矣。以妙求粗，則無往不盡；以粗求妙，則莫睹其原，無往不盡。故謂之窮理；莫睹其原，故仰之彌高。今豈可就顏氏所崇，而同之極妙耶？
再答：今不籍顏所推，而謂之為極，但謂顏為庶幾，則孔知幾矣。且許禹昌言，孔非本談，以堯則天體無是同。同體至極，豈計有之小大耶？
維三問：凡世人所不測，而又昌言者，皆可以為聖耶？
三答：夫昌言賢者，尚許其賢；昌言聖者，豈得反非聖耶？日用不知，百姓之迷蒙，惟佛究盡實相之崇高。今欲以崇高之相，而令迷蒙所知，未之有也。苟所不知，焉得不以昌言為信。既以釋昌為是，何以孔昌為非耶？
竺法綱問：敬披高論，探研宗極，妙判權實，存旨儒道。遺教孔釋，昌言折中，允然新論，可謂激流導源，瑩拂發暉矣。詳複答勖、維之問，或謂因權以通，或學而非悟爾。為玄句徒設，無關於匈情焉。竊所未安。何以言之。夫道形天隔，幾二險絕，學不漸宗，曾無髣髴，馳騁有端，思不出位。神崖曷由而登，幾峰所從而超哉？若懃務於有，而坐體於無者，譬猶揮毫鍾張之側，功侔羿養之能。不然明矣。蓋同有非甚閡，尚不可以翫此而善彼，豈況乎有無之至背，而反得以相通者耶？又云：累既未盡，無不可得。盡累之弊，始可得無耳。問曰：夫膏肓大道，摧輈玄路，莫尚於封有之累也。蓋有不能祛有，祛有者必無，未有先盡有累，然後得無也。就如所言，累盡則無爾，為累之自去，實不無待。實不無待，則不能不無，故無無貴矣。如彼重闇自晞，無假火日。無假火日，則不能不設，亦明無尚焉。落等級而奇頓悟，將於是乎躓矣。暇任之餘，幸思嘉釋。
釋慧琳問：三復精議，辨㦎二家，斟酌儒道，實有懷於論矣。至於去釋漸悟，遺孔殆庶。蒙竊惑焉。釋云有漸，故是自形者有漸。孔之無漸，亦是自道者無漸。何以知其然耶？中人可以語上，久習可以移性，孔氏之訓也。一合於道場，非十地之所階，釋家之唱也。如此漸絕文論，二聖詳言，豈獨夷束於教，華拘於理，將恐斥離之辯，辭長於新論乎？
勖道人難云：絕欲由於體理，當謂日損者，以理自悟也。論曰：道與俗反，本不相關，故因權以通之，物濟則反本。
問曰：權之所假習心者，亦終以為慮乎？為曉悟之日，與經之空理，都自反耶。若其永背空談，翻為未說，若始終相扶，可循教而至下。
答：維驎假知中殊為藻豔，但與立論有違。假者，以旋迷喪理，不以鑽火致惑。苟南向可以造越，北背可以棄燕。信燕北越南矣。慮空可以洗心，損有可以祛累，亦有愚而空聖矣。如此但當懃般若以日忘，瞻郢路而驟進，復何憂於失所乎？將恐一悟之唱，更躓於南北之譬耶？
披覽雙難，欣若蹔對。藻豐論博，蔚然滿目，可謂勝人之口。然未厭於心，聊伸前意，無由言對，執筆長懷。謝靈運和南。
來難云：同有非甚閡，尚不可以翫此而善彼，豈況乎有無之至背，而反得以相通者耶？此是拘於所習，以生此疑耳。夫專翫筆劄者，自可不工於弧矢，弧矢既工，復翫筆劄者，何為不兼哉？若封有而不向宗，自是封者之失；造無而去滯，何為不可得背？借不兼之有，以詰能兼之無。非惟鍾胡愧射於更李，羿養慚書於羅趙。觸類之躓，始充巧歷之歎。今請循其本。夫憑無以伏有，伏之則有忘，伏時不能知，知則不復辨。是以坐忘日損之談，近出老莊，數緣而滅，經有舊說。如此豈累之自去，實無之所濟，且明為晦新，功在火日。但火日不稱功於幽闇，般若不言惠於愚憃耳。推此而往，詎俟多云。
孔雖曰語上，而云聖無階級。釋雖曰一合，而云物有佛性。物有佛性，其道有歸，所疑者漸教。聖無階級，其理可貴，所疑者殆庶。豈二聖異塗，將地使之然？斥離之難，始是有在，辭長之論，無乃角弓耶？
難云：若其永背空談，翻為未說。若始終相扶，可循教而至。可謂公孫之辭，辯者之囿矣。夫智為權本，權為智用。今取聖之意則智，即經之辭則權。傍權以為檢，故三乘咸蹄筌；既意以歸宗，故般若為魚兔。良由民多愚也，教故迂矣。若人皆得意，亦何貴於攝悟，假知之論旨，明在有者能為達理之諌。是為交賒相傾，非悟道之謂。與其立論有何相違？燕北越南，有愚空聖，其理既當，頗獲於心矣。若懃者日忘，瞻者驟進，亦實如來言。但懃未是得，瞻未是至，當其此時，可謂向宗，既得既至，可謂一悟。將無同轡來馳，而云異轍耶？
論曰：由教而信，有日進之功；非漸所明，無入照之分。
問曰：由教而信，而無入照之分，則是闇信聖人。若闇信聖人，理不關心，政可無非聖之尤。何由有日進之功？
論曰：蹔者，假也；真者，常也。假知無常，常知無假。又曰：假知累伏。理蹔為用，用蹔在理，不恆其知。
問曰：蹔知為假知者，則非不知矣。但見理尚淺，未能常用耳。雖不得與真知等照，然寧無入照之分耶？若蹔知未是見理，豈得云轉理蹔為用？又不知以為稱知。
論曰：教為用者心日伏，伏累彌夂，至於滅累。
問曰：教為用而累伏，為云何伏耶？若都未見理，專心闇信，當其專心，唯信而已。謂此為累伏者，此是慮不能並，為此則彼廢耳。非為理累，相權能使累伏也。凡厥心數，孰不皆然？如此之伏根本未異。一倚一伏，循環無已，雖復彌久，累何由滅？
弘曰：一悟之談，常謂有心。但未有以折中異同之辯。故難於厝言耳。尋覽來論，所釋良多，然猶有未好解處。試條如上，為呼可容。此疑不既，欲使彼我意盡，覽者泠然，後對無兆，兼當造膝。執筆增懷，真不可言。
問曰：由教而信，而無入照之分，則是闇信聖人耶？若闇信聖人，理不關心，政可無非聖之尤，何由有日進之功？
答曰：顏子體二，未及於照，則向善已上，莫非闇信。但教有可由之理，我有求理之志。故曰關心。賜以之二，回以之十，豈直免尤而已，實有日進之功。
問曰：蹔知為假知者，則非不知矣。但見理尚淺，未能常用耳。雖不得與真知等照，然寧可謂無入照之分耶？若蹔知未是見理，豈得云理蹔為用？又不知以何稱知。
答曰：不知而稱知者，政以假知得名耳。假者為名，非蹔知如何？不恆其用，豈常之謂，既非常用，所以交賒相傾。故諌人則言政理，悅已則犯所知。若以諌時為照，豈有悅時之犯？故知言理者浮談，犯知者沉惑。推此而判，自聖已下，無淺深之照，然中人之性，有崇替之心矣。
問曰：教為用而累伏，為云何伏耶？若都未見理，專心闇信，當其專心，唯信而已。謂此為累伏者，此是慮不能並，屬此則彼廢耳，非為理累相權，能使累伏也。凡厥心數，孰不皆然。如此之伏，根本未異，一倚一伏，循環無已，雖復彌久，累何由滅？
答曰：累伏者，屬此則廢彼，實如來告。凡厥心數，孰不皆然？亦如來旨。更恨不就學人設言，而以恆物為譏耳。譬如藥驗者疾易痊，理妙者吝可洗，洗吝豈復循環？疾痊安能起滅？則事不侔，居然已辨。但無漏之功，故資世俗之善，善心雖在五品之數，能出三界之外矣。平叔所謂冬日之陰。輔嗣亦云：遠不必攜。聊借此語，以況入無果無阻隔。靈運自：一悟理，質以經誥，可謂俗文之談。然書不盡意，亦前世格言。幽僻無事，聊與同行道人，共求其衷，猥辱高難，辭微理析，莫不精究。尋覽彌日，欣若蹔對。輒復更伸前論，雖不辯酬，釋來問，且以示懷耳。海嶠岨迥，披敘無期，臨白增懷，眷歎良深。謝靈運再拜。
更尋前答。超悟亦不知，所以為異，政當爾已。送示生公。此間道人故有小小不同，小涼當共面盡，脫有厝言，更白面寫，未由寄之，於此所散猶多。
究尋謝永嘉論，都無間然，有同似若妙善，不能不以為欣。檀越難旨甚要，切想尋必佳通耳。且聊試略取論意，以伸欣悅之懷。以為苟若不知，焉能有信？然則由教而信，非不知也。但資彼之知，理在我表，資彼可以至我，庸得無功於日進，未是我知，何由有分於入照，豈不以見理於外，非復全昧，知不自中，未為能照耶？
吾曾以己所懷，疏條摩訶衍諸義。圖與什公平詳厥衷，遂有哀故，不復能斷理。未久，什公尋復致變，自爾喪戎相尋，無復意事，遂忘棄之。近以當遣使送像，欲與卿作疏，箱篋中忽得前所條本末。今送示卿，徐徐尋撫，若於卿有所不足者，便可致難也。見卿來日，並可以當言笑。
吾前試通聖人三達觀，以諮什公，公尋有答，今并送往。諸此事皆是昔日之意，如今都無情懷如何矣！
曾問諸法師，明三世或有或無，莫適所定。此亦是大法中一段處所，而有無不泮。情每慨之。是以忽疏野懷，聊試孟浪言之。誠知孟浪之言，不足以會理。然胸衿之中，欲有少許意，了不能黙已。輒疏條相呈。匠者可為折衷。
余以為三世一統，循環為用。過去雖滅，其理常在。所以在者，非如阿毗曇注言，五陰塊然，喻若足之履地。真足雖往，厥跡猶存。當來如火之在木，木中欲言有火耶？視之不可見，欲言無耶？緣合火出。經又云：聖人見三世，若其無也，聖無所見；若言有耶，則犯常嫌。明過去未來雖無眼對，理恆相因，苟因理不絕。聖見三世，無所疑矣。
雅論大通甚佳，去來定無，此作不通。佛說色陰，三世和合，總名為色。五陰皆爾。又云：從心生心，如從穀生穀。以是故知，必有過去無無因之咎。又云：六識之意識，依已滅之意為本而生意識。又正見名過去業，未來中果法也。又十力中第二力，知三世諸業。又云：若無過去業，則無三途報。又云：學人若在有漏心中，則不應名為聖人。以此諸比，固知不應無過去。若無過去，未來則非通理，經法所不許。又十二因緣，是佛法之深者，若定有過去未來，則與此法相違。所以者何？如有穀子、地水、時節，牙根得生。若先已定有，則無所待有；若先有，則不名從緣而生。又若先有，則是常倒。是故不得定有，不得定無。有無之說，唯時所宜耳。以過去法起行業，不得言無。
又云：今不與目對，不得言有。雅論之通，甚有佳致。又大品所明，過去如，不離未來現在如；未來現在如，亦不離過去如。此亦不言無也。此實是經中之大要，俟得高對，通復盡之。通不住法，住般若。眾生之所以不階道者，有著故也。是以聖人之教，恆以去著為事，故言以不住般若。雖復大聖玄鑒，應照無際，亦不可著。著亦成患，欲使行人忘彼我，遺所寄，汎若不繫之舟，無所倚薄，則當於理矣。
聖人之教，玄通無涯，致感多方，不可作一途求，不可以一理推。故應粗以粗，應細以細，應理固然矣。所以放大光明現諸神變者，此應十方諸大菩薩，將紹尊位者耳。若處俗接麤，復容此事耶？阿含經云：釋氏之處天竺四十餘載，衣服飲食，受諸患痛，與人不別。經又云：聖人亦入鹿馬，而度脫之，當在鹿馬，豈異於鹿馬哉！若不異鹿馬，應世常流，不待此神變，明矣。每事要須自同於前物，然後得行其化耳。
眾生歷涉三世，其猶循環。過去未來，雖無眼對，其理常在。是以聖人尋往以知往，逆數以知來。
夫道者，以無為為宗。若其無為，復何所有耶？
臣言：奉珠像承，是皇后遺囑所建，禮覲之日，永慕罔極。伏惟感往增懷。臣言：先承陛下親營像事，每注心延望，遲冀蹔一禮敬，不悟聖恩垂及，乃復與臣供養此像，既功寶並重。且於制作之理，擬若神造中來，所見珠像，誠當奇妙。然方之於此，信復有閒。瞻奉踊躍，實在無量。夫受乾施者無報，蒙恩隆者無謝。雖欲仰陳愚誠，亦復莫知所盡。臣言。
臣言：奉陛下所通諸義，理味淵玄，辭致清勝，簡詣踰於二篇，妙盡侔乎中觀。詠之翫之，紙已致勞，而心猶無厭。真可謂當時之高唱，累劫之宗範也。但臣頑闇，思不參玄，然披尋之日，真復詠歌，弗暇不悟。弘慈善誘，乃欲令參致問難。敢忘愚鈍，輒位敘所懷，豈曰存難，直欲諮所未悟耳。臣言。
臣言：上通三世甚有深致，既已遠契聖心，兼復抑正眾說。宗塗亹亹，超絕常境，欣悟之至。益令賞味增深，加為什公研該兼備，實非愚臣所能稱盡。正當銘之懷抱，以為心要耳。臣言。
臣言：上通不住，法住般若。義云眾生所以不階道者，有著故也。聖心玄詣，誠無不盡，然至乎標位六度，而以無著為宗，取之於心，誠如明誨，即之于事，脫有未極。夫無著雖妙似，若有不即真兩冥，有不即真兩冥，恐是心忘之謂耳。竊尋玄教，如更有以，謹牒成言，以攄愚見。故經云：以無所捨法，具足檀波羅蜜。以此三事不可得故，三者既冥，有無無當。無當之理，即同幻化。以此而推，恐不住之致，非直忘彼我，遺所寄而已。
詔云：放大光明，諸神變者，此自應十方諸大菩薩，將紹尊位者耳。斯理之玄，固非庸近所參。然不已之情，猶欲言所未達。夫萬有不同，精麤亦異，應彼雖殊，而聖心恆一。恆一故圓以應之，不同故權以濟之。雖鹿馬而未始乖其大，雖現神變而未始遺其細。故淨名經云：如來或以光明而作佛事，或以寂寞而作佛事。顯黙雖異，而終致不二。然則於小大之間，恐是時互說耳。如華手經，初佛為德藏，放大光明，令諸眾生，普蒙其潤。又思益經，中網明所問，如來三十三種光明，一切遇者皆得利益。法華經云：佛放眉間相光，亦使四眾八部咸皆生疑。又云：處闇眾生，各得相見。苟有其緣，雖小必益，苟無其因，雖大或乖。故般若經云：若有眾生遇斯光者，必得無上道。又以神變，令三惡眾生皆生天上。以此而言，至於光明神變之事，似存平等。敢緣慈顧，輒竭愚思，若復哀矜，重開導者，豈直微臣獨受其賜？
詔云：夫道者以無為為宗。若其無為復何所為耶？至理淵淡，誠不容言。然處在涉求之地，不得不尋本以致悟。不審明道之無為，為當以何為體？若以妙為宗者，雖在帝先而非極；若以無有為妙者，必當有不無之因。因稱俱未冥，詎是不二之道乎？故論云：無於無者，必當有於有，有無之相，譬猶脩短之相形耳。無理雖玄，將恐同彼斷常。常猶不可，況復斷耶？然則有無之津，乃是邊見之所存。故中論云：不破世諦故，則不破真諦。又論云：諸法若實，則無二諦，諸法若空，則無罪福。若無罪福，凡聖無泮。二苟無泮，道何所益？由臣闇昧，未悟宗極。唯願仁慈重加誨喻。
卿所難問，引喻兼富，理極深致。實非膚淺所能具答。今為當都格以相酬耳。卿引般若經云：若有眾生，遇斯光者，必得無上道。即經所言，未聞有凡流而得見光明者。如釋迦放大光明，普照十方。當斯之時，經不言有群品而得見其怪而異之者。皆是普明之，徒以斯言之，定不為群小也。卿若以眾生為疑者，百億菩薩，豈非眾生之謂耶？然經復云：普明之詣釋迦，皆與善男子、善女人持諸華香來供養釋迦。及致供養之徒，自應普蒙其潤也。但光明之作，本不為善男子善女人。所以得蒙餘波者，其猶蠅附驥尾，得至千里之舉耳。
卿又引神變令，三惡眾生得生人天。若在鹿為鹿，在馬為馬，而度脫之，豈非神變之謂耶？華手、思益、法華諸經所言，若云放大光明，自應與大品無異也。若一一光明，以應適前物，此作非人天所通。夫光明之與寂寞，此直發意有參差，其揆一也。卿引經言，施者、受者、財物不可得，與不住法，不住般若未有異。二者直是始終之教也。統而言之，俱是破著之語耳。何者罪不罪，施者受者，及財物都不可得。若都不可得，復何所著？是勸無所著，明矣。
卿又問，明道之無為為宗，同諸法之自空為妙空。無以成極耶；又引論中二諦之閒，言意所不及，道之無為所寄耶。吾意以為，為道止無為，未詳所以宗也。何者？夫眾生之所以流轉生死者，皆著欲故也。若欲止於心，即不復生死。既不生死，潛神玄漠，與空合其體，是名涅槃耳。既曰涅槃，復何容有名於其間哉？夫道以無寄為宗，若求寄所在。恐乃或之大者也。吾所明無為，不可為有者，意事如隱，尋求或當小難，今更重伸前義。
卿所引中論，即吾義宗。諸法若不空，則無二諦；若不有，亦無二諦。此定明有無不相離。何者？若定言有，則無以拔高士；若定明無，則無以濟常流。是以聖人有無兼抱而不捨者，此之謂也。然諸家通第一義，廓然空寂，無有聖人。吾常以為殊太遙遠，不近人情。若無聖人，知無者誰也？
臣言：奉賜還詔，誨喻周備，伏尋之日，欣踊無量。陛下爰發德音，光闡幽極，拓道義之門，演如來之奧。冥宗隱而復彰，玄扉掩而再敞。文外之旨，可謂朗然幽燭矣。夫理玄者，不可以言稱，事妙者，固非常辭之所讚。雖欲心仰詠，亦罔知所盡。由臣愚鈍，而猥蒙陛下褒飾之美，誠復欣戴，殊眷實赧比。仰味微言，研詠彌至，其為蒙悟，豈唯過半之益。但臣仍充外役，無由親承音旨，每望雲遐慨，實在罔極。不勝延係，謹以申聞。臣嵩言得表具一二，吾常近之才，加多事惛，塞觸事面牆，不知道理安在，為復以卿好樂玄法，是以聊復孟浪以言之耳。而來喻過美，益以不安。
太子中舍辛諝，學該文史，誕傲自矜，心存道術，輕弄佛法，染翰著論，詳略釋宗。時有對者，諝必碎之于地，謂僧中之無人也。慧淨法師不勝其侮，乃裁論以擬之曰：披覽高論，博究精微，旨贍文華，驚心眩目。辯超炙輠，理跨聯環，幽難勃以縱橫，掞藻紛其駱驛。非夫哲士，誰其溢心？瞻彼上人，固難與對，輕持不敏，寧酬客難。
來論云：一音演說，各隨類解，蠕動眾生，皆有佛性。然則佛陀之與先覺，語從俗異；智慧之與般若，義本玄同。習智覺，若非勝因；念佛慧，豈登妙果？
答曰：大哉斯舉也！深固幽遠，理涉嫌疑，今當為子略陳梗㮣。若乃問同答異，文郁郁於孔書，名一義乖；理明明於釋典。若名同不許義異，則問一不得答殊。此例既昇，彼並自沒。如有未喻，更為提撕。夫以住無所住，萬善所以兼脩；為無不為，一音所以齊應。豈止絕聖棄智，抱一守雌，泠然獨善，義無兼濟，較言優劣，其可倫乎？二宗既辨，百難斯滯。
論云：必彼此名言，遂可分別。一音各解，乃翫空談。
答曰：誠如來旨，亦須分別。竊以逍遙一也。鵬鷃不可齊乎九萬，榮枯同也，椿菌不可齊乎八千。而況爝火之侔日月，浸灌之方時雨，寧有分同明潤，而遂均其曜澤哉。至若山毫一其小大，彭殤均其壽夭，廷楹亂其橫豎，施厲混其研媸，斯由相待不定，相奪可忘。莊生所以絕其有封，非謂未始無物。斯則以余分別，攻子分別；子亡分別即余亡分別矣。君子劇談，幸無虛論，一言易失，駟馬難追。斯文誡矣，深可慎哉！
論云：諸行無常，觸類緣起，復心有待資氣涉求。然則我淨受於熏脩，慧定成於繕剋。
答曰：無常者，故吾去也。緣起者，新吾來也。故吾去矣，吾豈常乎？新吾來矣，吾豈斷乎？新故相傳，假熏脩以成淨；美惡更代，非繕剋而難功。是則生滅破於斷常，因果顯乎中觀。斯寔莊釋玄同，東西理會。而吾子去彼取此，得無謬乎！
論云：續鳧截鶴，庸詎真如，草化蜂飛，何居弱喪？
答曰：夫自然者，報分也；熏脩者，業理也。報分已定，二鳥無羡於短長；業理資緣，兩蟲有待而飛化。然則事像易疑，沉冥難曉，幽求之士淪惑罔息。至乃道圓四果，尚昧衣珠；位隆十地，猶昏羅縠。聖賢固其若此，而況庸庸者乎？自非鑒鏡三明，雄飛七辯，安能妙契玄極，敷究幽微。貧道藉以受業家門，朋從是寄，希能擇善，敢進芻蕘。如或鏗然，願詳金牒。於是辛氏頂受斯文，頓裂邪網。
有李遠問舍人者，曾讀斯論。意所未詳，便以示沙門法琳，請更廣其義類。琳乃答曰：蒙示辛氏與淨法師齊物論，大約兩問。詞旨宏贍，理致幽絕，既開義府，特曜文鋒。舉佛性平等之談，別群生各解之說，陳彼此之兩難，辯玄同之一門。非夫契彼寰中，孰能振斯高論？美則美矣，疑頗疑焉。何者？尋上皇朝徹，始流先覺之名；法王應物，爰標佛陀之號。智慧者，蓋分別之小術；般若者，乃無知之大宗。分別緣起，所以強稱先覺；無知性寂，於是假謂佛陀。分別既影，於外有數，無知則於內無心。於外有數，分別之見不亡；於內無心，誘引之功莫匱，甚秋毫之方巨岳，踰尺鴳之比大鵬。不可同年而語矣。
莊生云：吾亡是非，不亡彼此。庸詎然乎。所以小智不及大智，小年不及大年。惟彭祖之特聞，非眾人之所逮也。況三世之理不差，二諦之門可驗。是以聖立因果，凡夫有得聖之期；道稱自然，學者無成道之望。從微至著，憑繕剋而方研；乘因趣果，藉熏脩而始見。彼既知而故問，余亦述而略答。詳夫一音普被，弱喪由是同歸；四智廣覃，真如以之自顯。自顯也者，惟微惟彰；同歸也者，孰來孰去？蓋知隨業受報，二鳥不嫌其短長；因濕致生，兩蟲無擇於飛化。
不存待與無待，明即待之非待矣。請試論之，昔闞澤有言，孔老法天，諸天法佛。洪範、九疇，承天制用，上方十善，奉佛慈風。若將孔老以疋聖尊，可謂子貢賢於仲尼，跛鱉陵於駿驥。欲觀渤澥，更保涓流，何異蔽目而視毛端，卻行以求郢路。非所應也，非所應也！
且王導、周顗宰輔之冠蓋，王濛、謝尚人倫之羽儀。次則郗超、王謐、劉璆、謝客等，並江左英彥七十餘人，皆學綜九流，才映千古，咸言性靈真要，可以持身濟俗者，莫過于釋氏之教。及宋文帝與何尚之、王玄保等，亦有此談。如其宇內並遵斯要，吾當坐致太平矣。尚之又云：十善暢則人天興，五戒行則鬼畜絕。其實濟世之玄範，豈造次而可論乎？中舍學富才高，文華理切，秦懸一字，蜀挂千金，何以當茲奇麗也？不量管見，輕陳鄙俚，敢此有酬，示麻續組耳。李舍人得琳重釋，渙然神解，重疑頓消。仍以斯論廣于視聽，故得二文雙顯，各其志乎！
尚矣哉！群生之始也，義隱三藏之外，事非二乘所窺。自並識同奔，隨緣受業，人天異軌，翾動殊貫，苦樂翻回，愚智相襲，莫不宅火輪騖，擬焰飆遷。以寸陰之短晷，馳永劫之遥路。精靈起伏，万緒千名。如來發源恒品，蓋亦含生之一至，於並首爭馳，斯固未或異也。至於覆簣無始之初，成功短籌之末，塗遥業遠，妙軫遐長，累明積慧，靈覺獨曉。巨相四八照曜於大千，尊法二九包籠乎無外。六度之業既深，十力之功自遠。濟物以權，降魔匪力，妙法輪轉，甘露啟霏。舟輿六趣，津梁五道，登四衢之長陌，游一乘之廣路。
斯既事盈方等，義滿神宮。逮于大權協化，對揚宗極。徇物兆於慈悲，亡身著于非已，行符四等，道昇十地。若乃靈性特達，得自懷抱，神功妙力，无待學成。孤策獨騖，莫知所限，結習紛綸，一隨理悟。又有捐情屏慮，身心靡欲，厭生死之長勤，眷寂滅而投軫。遥然自得，漏累煙銷。且津心適道，功非一業。雖會理共源，而萌情或異。是故高心邈行，分路同趍，忘懷屏欲，殊塗一致。或草礫身體，投骸林澤，內亡形相，外馴兕虎。或坐臥行立，迹不違衆，禪業定門，造次无爽。安忍與金石同固，戒行與寶珠等色。雖秋禽季至，春鮪時登，而耿介長蔬，忡怛在念，妙迹匪遐，神塗密迩，有悟必通。
由之斯至，故能籍智探虛，乘心照理，區區懷抱，融然靡執，俱處三界，獨與神遊，包括四天，卷舒万劫。聞片義而陟道場，受一言而昇彼岸。長夜未開，心關自曉，淹迴聖跡，寢息神光。既負橐以從師，亦栖林以綜業。足蹈慧門，學通龍藏，妙吼遐徹，鸞音自遠。
若夫叉跪運心，期誠匪迹，而導達神功，照啟未悟。唱說之美，義兼在斯，暨九土殊風，八方舛俗，遊化所包，事出弘獎，皆足以遷光淨域，登儀寶地。並黜華翦飾，破愛辭親。鼓枻无生之流，方軌俗表之路。固已千佛摩頂，七住齊功。至夫清信士女，植緣曠劫，雖復容服未改，而戒德內弘。瞻毗耶而聳轡，望波斯而迴軫，駕四禪之眇眇，泛八解之悠悠。
若乃十號尊崇，三達靡礙。雖法身非有，而常住在躬，能仁權迹四門，既非悟道之始，假滅雙樹，寧有薪盡之窮？而天人瞻慕，髣髴興情，彫金範玉，圖容寫狀，靈儀炫日，寶剎臨雲。或役鬼神之功，或資髓腦之力，製非人匠，寶以合成，莫不龍章八采，瓊華九色。至乃齒髮傳靈，衣履遺證，聖迹彪炳，日煥於閻浮；神光陸離，星繁於淨刹。若乃乘此直心，推誠闇往，則半息可追，一念斯至。感降參差，雲霏霧委，此又照被象譯，輝映縑圖。
夫秉牘書事，其流已遠。蓋所以彪著往迹，煥述遐聲。雖篆籀異文，胡華舛則。至於叶暢心靈，抑揚訓義。固亦內外同規，人神一揆。墳典丘索，域中之史策；本起下生，方外之紀傳。統而為言，未始或異也。而經記繁廣，條流舛散，一事始末，袠理卷分。或詞義離斷，或文字互出，甫涉後條，已昧前覽，尋源討流，未知攸適。雖精理瑩心，止乎句偈，而初悟始學，致惑者多。且中外群聖，咸載訓典，雖教有殊門，而理無異趣。故真俗兩書，遞相扶獎，孔發其端，釋窮其致，撤網去綱，仁惠斯在。變民遷俗，宜以漸至，精麤抑引，各有由然。
是故曲辯情靈栖心妙典，伏膺空有之說，博綜兼忘之書，該括群流，集成茲典。事以例分，義隨理合，功約悟廣，莫尚於斯。可以理求，證成妙果。若乃載司南之車，猶稱靡惑；服四照之草，得用不迷。況乎六馬同鑣，万流共貫，日月經天，方斯未已，河海帶地，夫豈足云？蓋入道之筌蹄，群生有悟於此也。
皇太子以建元四年四月十五日，集大乘望僧於玄圃園，安居寶池禁苑，皆充供具，珍臺綺榭，施佛及僧。振玄音於六霄，暢微言於永劫，三達宣其妙果，十住贊其祥緣，踐二氣而業昇，離九旬而功就。暨七月既望，乃敬捨寶軀，爰及輿冕，自纓以降，凡九十九物。願以此力普被幽明，帝室有嵩華之固，蒼黔享仁壽之福。若有淪形苦海，得隨理悟，墜體翱塗，不遠斯復。十方三世，咸證伊言，茲誓或褰，无取正覺。
大矣哉！妙覺之為妙也。無相非色，空不可極，而立言垂訓，以汲引為方。慈波慧水雖可溉，而莫知其源者也。靈篇寶籍，遠採龍藏，蓋無得而言焉。至于義指天山之表，文隱交河之外，又非斷籌所能筭也。逮于祇樹菴園之妙，吼四諦一乘之正說，重譯而通中土，莫不恒沙之一焉。而詞源海廣，理塗靈奧，雖字流附響，万軫同趣，分條散葉，離文析句，未或㮣其万一也。
竟陵王殿下，神超上地，道冠生知。樹寶業於冥津，凝正解於沖念。若夫方等之靈邃，甘露之深玄，莫有不遊其塗而啟其室也。秘藏之被東國者，靡不必集，皆繕以寶縑，文以麗篆，凝光瓊笥，炫采瑶縢，思欲敷振微言，昭感未悟。
乃以永明元年二月八日，置講席於上邸，集名僧於帝畿。皆深辨真俗，洞測名相，分微靡滯，臨疑若曉。同集於邸內之法雲精廬，演玄音于六宵，啟法門於千載，濟濟乎實曠代之盛事也！自法王以降，暨于聽僧，條載如左，以記其事焉。乃作頌曰：
十號神寂，三達空玄。迹由聖隱，教以慈宣。葐蒕緒法，昭晢遺筌。摽聲妙住，騰華寶蓮。文摛龍藏，義溢中天。惟王禀照，道冠增璿。星羅寶幄，雲開梵筵。思馳春馬，理析秋蟬。靈場絢采，正水興漣。乘茲上果，永導芳緣。
夫憑形輝化，必由委氣之塗；因方導理，必同肖天之質。是以表靈邃瑞，誕聖王宮，駐采辰緯，停華日月。故能積慈成聖，累妙成空。坦昭路於道場，拔迷根於苦岸。
弟子蕭子良，滌慮煩襟，栖情正業，肅萃僧英，敬敷慧典，密藏奧文，雲開雨散。今魄首丹逵，日弦上朔，七步凝想，空明屬念。雖神迹稍緬，而遺塵在茲，乃飾筵藻殿，張帷盛邸，絜誠祗事，建斯寶集。蘭泉波涌，芳藹雲迴，秘理深微，玄貺悠邈。宗條既舉，窮功允就，論堂卷坐，義鼓停音。乘此芳緣，將昇上住，十方三世，有證無爽。
夫妙極衆象，湛思必通；理冠群方，有感斯應。自鸞音輟唱，圓光寢輝。委花之相不傳，踊地之符已遠。片言入道，事難於造次；一悟階空，效隔於俄頃。若非積毫成仞，累爝為明。無以方軌慧門，維舟法岸。
弟子是用夕惕載懷，惟日不足者也。故敬集名僧，夤敷奧籍，振微起滯，輪動雲迴，月殿含呂，魄弦上日，甘露既窮，輟言寶座，卷文罷席，衣屣相趣。仰惟先后，禀靈娥德，叶景軒度，道載華岳，化洽汾陰。早棄蘭宮，夙違椒掖，千乘不追，万鍾靡及。終天之慕不續於短年，欲報之誠思隆於永劫。敬捨軀服，以充供施，藉此幽通，控情妙覺。仰願聖靈，速登寶位，越四天之表，記十号之尊，惟茲三世，咸證於此。敢誓丹衷，庶符皎日。
劉虯，初為當陽令，後為南郡丞，頃之自免，始事拂衣，時年三十二。論者比漢疏邴焉。遂辟穀却粒，餌朮衣麻，布衣草屩，茅室土帳，礼誦長齋，六時不闕，世諦典籍，不復修綜。棋書小藝一切屏絕，惟研精佛理，述善不受報，頓悟成佛義，當時莫能屈。注法華等經，講涅槃大小品等。齊建元初，詔徵通直散騎侍郎，不就。
文宣深弘妙法，以虯精於釋理，要其東下。與虯書曰：玉燭登年，金商在律，炎涼始貿，動靜惟安，勤味道腴，幸遵雅尚，豈不樂哉！僕誠幸甚。百姓一心，衆生不疾，比屋可封，將又何求？但良書獨擁，善談无析，願言之子，實痗我心。所以不遠千里，尺書道意。自淳清既辨，澆漓代襲。隱顯之術參差，默語之途紛互。或飾智以驚愚，或激清以忤俗，或穢己以闇通，或謬歌以明道。屠羊駔馬，未足磷其堅，陽狂如愚，豈能緇其白？官楚蕃魏，人外之氣逾邈；入漢遊梁，區中之韻弥少。
及攉其輕重，品其得失，則淵懷洞賞，寧或符之。僕夙養閑衿，長慕出㮣，迹塵珪組，心逸江湖。未面自親，聞風如舊，而迴駕之念徒軫，軾閭之禮無階。固已佇軸深衷，傾筐遐路者矣。
君矯然獨遠，礭乎難拔。素志與白雲同悠，高情與青松共爽。宣習質文，緇林枯而重䓲；昭辨空有，連河壅而復淊。所謂忘言之人，可論天人之際，豈能鳳舉鶴翻，有心儀萃？高踰愛海，比策禪衢，沾濠射之冥遊，屈祇鷲之法侶，闡三乘於窮子，發二諦於困蒙。有是因也，何其暢歟。
今皇風具穆，至道弘被，四海不溢，五嶽無塵。膠序肇修，經法敷廣，人賤璣璜，家習禮讓，樵蘇以時，郊林全鬱，罿網有節，鱗羽偕翔。至於曾山絕澗，環帶畿畎，膏田沃野，亘望無躔。信可以招往隱倫，栖集勝寄。故文舉筑室治城之阿，次宗植援西山之趾，葛洪考磐於海岫，釋遠肥遁於鍾幽。每踐其遺蹤，輒深九原之歎，若高步可迂，復何懷乎四子。昔宣尼之見伯雪，師利之往維摩，豈不知相忘之道哉？諒有以也。未敘之間，為道自愛，一二令陵琚之口，具王元長之辞也。
王又與南郡太守劉景蕤書曰：去冬因君與劉居士書，今春得其返文。辭趣翩翩，足有才藻，實子雲之筆扎，元瑜之書記。申復咨嗟，弥用欽想。此子含真抱璞，比調雲霞，背俗居幽，寓懽林漵。養志南荊，可與卞寶爭價；韜光楚服，固同隋照共明。雖顏段之栖遲偃仰，楊鄭之寂寞恬惔，取之若人，信可同日而語矣。且道性天悠，禪心自謐，敦悅九部，研味三乘。在家菩薩行之而不艱，白衣居士即之而方易。逝將燭昏霾於慧炬，拯淪溺於法橋，扇靈崿之留風，鏡貞林之絕影。僕栖尚既同，情契弥至。而悠悠京苑，間以江山，假復神通，遠迩冥交。曉曙譸得，寫析深衿，辨明幽旨，迹生滅之中談，究真俗之諦義。故重有別書，招來畿邑，君問道之次，具為敦請。此蘭山桂水，既足逍遥，儒侶玄宗，復多朋往。非以一爵相加，豈其旌蒲為分。直闇投誠素，庶必能玄了。脫悠尔來儀想，時加資遣也。
又使虯鄉人，吏部郎庾杲之致書喻旨曰：司徒竟陵王，懋於神者，言象所絕，接乎事者，遠近所宗。鍾石非禮樂之本，纓褐豈朝野之謂？想闇投之懷，不以形骸為阻。一日通籍梁邸，親奉話言，夢想清顏，為歲已積。以丈人非羔鴈所榮，故息蒲帛之典，勝寄冥通，諒有風期之遲。君王卜居郊郭，縈帶川阜，顯不徇功，晦不標迹，從容人野之間，以窮二者之致。且弘護為心，廣敷真俗，思聞繫表，共剖衆妙。式莚山阿，虛館川涘，實望賁然，少酬側遲。昔東平樂善，旌君大於東閤；哲王愛素，致吾子於西山，豈不盛歟！百齡飄驟，凝滯自物，千載一期，為仁由己。且凌雪戒途，非滅跡之效；鴻鍾在御，豈銷聲之道？已標異人之跡，故有同物之勞，豈山水無情，應之以會，愛閑在我，觸地蕭條，衡岳何親？鍾山何薄？想弘思有在，不俟繁言。
虯內固已決，非復外物所動。建武初，徵為國子博士，二年冬疾甚，迻在江州，白雲俳佪，似入檐戶，有異香氣，空中磬聲，因卒。年六十。弟子等若喪父而无服，道俗赴葬者數百人。餘論為集二十四卷。梁大通三年，諸子稽於謚法，高人庾詵曰：道德博聞曰文，可進之謚也。陳寔曰：文為世範，行為士則。迺謚曰文範先生。南郡太守任彥昇曰：余與先生，雖年世相接，而荊吳數千，未嘗膝行下風，禀承餘論。豈直發憤當年，固亦恨深終古。然叔夜之叙黔婁，韓卓之慕巨仲，未必接光塵，承風采，正復希向遠理，長想千載。然其人自高，假使橫經擁帚，日夜掃門，會不睹千刃之一咫，万頃之涓澮，終於對面万古，莫能及門。故以此弭千載之恨。幽貞子虞孝敬曰：其子之遴，仕梁太常，與余善。求其先人遺書，次以為傳云。
臣綱、臣綸、臣紀言：臣聞紫宮麗天，著明玄象；軒臺在岳，逖聽良書。是以道弥隆而礼愈縟，德弥溥而事愈泰。此蓋彰至治之尊，牧生民之本也。伏以大光嚴殿，侔神垂則，沖天開宇，功深大壯，事恊文明，儀辰建極，切雲啟構，照燭三光，含超百堵。咸謂心花所表，復非良匠之力，神通所現，不藉子來而成。實唯淨國固絕薰落之礼，高邁釋宮，理无鹿鳴之宴。竊惟妙勝之堂，本師於茲佛吼；摩尼之殿，如來亦闡法音。伏希躬降睟容，施灑甘露，油然慧雲，霈然慈雨。光斯盛業，導彼蒼生。履天居而說無相，同真也；建佛事而被率土，化俗也。同真化俗，至矣哉！一舉而二美顯，豈不大乎？與彼鈃山之上，傅巖之下，西都鳳凰，歧陽鸑鷟，安足同日而語哉？敢露丹愚，伏待矜遂，輕干聽覽，流汗戰讋。謹啟。
省啟。欲須吾講，具汝等意。書云：一日二日万機。今復過之。年耆根熟，氣力衰耗，荷此黼扆，有踰重負。日中或得一食，或不得食。周旦吐握，未足為勞，楚君旰食，方今非切。未明求衣，聿來弗休，晝勞夜思，精華已竭。數術多事，未獲垂拱，兼國務靡寄，豈得坐談？須道行民安，乃當議耳。越勑。
臣綱、臣綸、臣紀言：一日輕敢上聞，願垂法雨，天鑒凝遠，未蒙降遂，預均藥木，誠同器水。徒美春花，還憐秋藿。伏惟陛下，德冠受圖，道隆言契。四三六五不能喻，十堯九舜無以方，而秋風動條，尚興未息之念。一物失所，猶起納隍之仁。方留衢室之情，未議石渠之講。竊以神通所現一念万機，大權所行應時三密。猶處禪寂，影現十方，一起道場，已為八會。豈與吹律之后，均熊湘之勞；鑄鼎之君，切風雨之務？伏願以平等慧，行如來慈，為度蒼生，降希有事。使朝滿一乘，情皆十善，智珠法炬，人人並持，四忍五明，家家可望。謹冒天威，重以聞啟，翹誠注仰，伏希允遂。使北冀無山，豈自高於曩日；南陽迴景，不獨隔於當今。謹啟。
省重啟，猶欲須吾講說，具汝等所懷，亦不異前答。緣邊未入，國度多乏，如是等事，恒須經計，其餘繁碎，非可具言。率土未寧，菜食者衆，兼款附相繼，賞與未周，怨望者多，懷音者少。漢世渾并，賈誼亦且流慟；魏室无虞，楊阜猶云可悲。況今爪牙腹心，不二之臣，又論道帷幄之士，四聰不開，八達路擁，王侯雖多，維城靡寄。晝厲夕惕，如履霜刃。以朽索馭六馬，豈足為喻？詩不云乎，知我者謂我心憂，不知我者謂我何求。方今信非談。曰：汝等必欲尔者，自可令諸僧於重雲中講道義也。越勑。
臣綱、臣綸、臣紀言：敢藉寵靈，頻干聽覽，再降神旨，未垂臨燭。伏以皇政廣覃，天覆悠遠，海河夷晏，日月貞明。洛水有稱蕃之胡，槁街有歸命之虜。春戈已戢，秋塵不飛。槐棘均多士之詩，貂璫有得賢之頌。聖德沖謙，劬勞日昃，猶以時多禹歎，物未堯心。百辟慚惶，群司聳蕩。臣等或三善靡聞，或一官不效，嗜鮑逢宰相之誚，學儉得參軍之譏。而自以結根天苑，竊高前載，是以匪懼塵黷，復敢上聞。伏願樂說大慈，特垂矜許。放光動地，不以法妨俗；隨機逗藥，不以人廢言。俾茲含生，凡厥率土，心花成樹，共轉六塵，鏡裡得珠，俱開三障。於其誠願，孰不幸甚。累冒宸嚴，倍增戰息。謹啟省汝等啟。復具所懷，汝等未達稼穡之艱難，安知天下之負重？庸主少君，所以繼踵顛覆，皆由安不思危，況復未安者耶？殷鑒不遠，在於前代。吾今所行，雖異曩日，但知講說，不憂國事，則與彼人異術同亡。易言，其亡繫于苞桑。斯則乾乾夕惕，僅而後免。汝等思之，一二具如前勑。越勑。
臣綱啟：舍人徐儼奉宣勑旨，無礙大慈，不違本誓。來歲正月，開說三慧經。伏奉中詔，身心喜躍，飢蒙王膳，比此未踰，貧獲寶珠，方斯非譬。伏以元正慶流，大裘礼畢，慧雲續潤，法雨仍垂。出世洪恩，與陽春而布澤；俾茲含生，隨藥木而增長。懽同万國，福浹九圍，豈直愚臣得未曾有。謹宣令勑，馳報綸紀，具爾相趣，无辞上謝。謹啟。
臣綱言：竊以真如无說，非筌不悟；極果不應，注仰斯通。故器有水緣，方見圓羲之影；藥含長性，得墜慧雲之慈。伏惟陛下，玉鏡宸居，金輪馭世，應跡有為，俯存利物，不違本誓，開導愚蒙。驅十方於大乘，運万國於仁壽，豈止治斤田粟，功侔造化，疏江決河，削成天下。智高九舜，明出十堯，頻徙鑾蹕，降甘露雨，天人舞蹈，含生利益。是以背流知反，迷岸識歸。臣自叨預趨聞，渴仰無厭。一日冒陳丹款，伏希復轉法輪。未迴聽卑之恩，尚絕愚臣之願。慺慺寸志，重敢披祈，伏願特降一音，曲矜三請。被微言於王舍，集妙義於寶坊。聖心等視蒼生，猶如一子。遂臣之請，即是普被无邊。如蒙允許，衆望亦足。兩肩荷負，豈敢為喻。不任下願，謹啟事以聞。謹啟。
省啟。具汝所懷。法事既善，豈不欣然。吾內外衆緣，憂勞紛總，食息无暇，廢事論道，是所未遑。汝所為未體國也。越勑。
臣綱啟。臣丹願懇誠，屢冒宸扆。實希降甘露雨，普被三千。天聽孔邈，未垂鑒遂，旱苗傾潤，豈比自怜，暍鳥思林，寧方渴仰。近因大僧正慧令，伏敢重祈。降逮勑旨垂許，來歲二月，開金字波若經題。殊特之恩，曲應愚請，稽拜恭聞，不勝喜躍。身心悅樂，如觸慈光，手足蹈舞，義非餘習。伏以香城妙說，實仰神文，潤方雲雨，明踰日月。能使迷途識正，大夢均朝，梵志懼來，天魔遥礼。提桓所聽，而今得聞，波崙所求，希世復出。其為利益，深廣无邊，九圍獲悟，十方蒙曉。雖復識起初流，心窮後念，方當共捐五蓋，俱照一空。巍巍蕩蕩，難得為喻。臣仍屈慧令續宣此典，大乘普導，寔由聖慈。伏筆罄言，寧宣戴荷。不任下情，謹啟事謝聞。謹啟。
夫理臻畢竟，而照盡空寂。入三門而了觀，導五濁而超津。譬茲烈炎，遠衆邪而不觸；如彼出日，示一相以趨道。自羅閱闡其玄言，香城弘其妙說，弥勒表字於圓光，帝釋念善於明咒。受持讀誦，神力折於猛風，恭敬尊重，福利踰於寶塔。蓋衆聖之圓極，而万法之本源也。皇帝真智自己，大慈應物，送迎日月，緯絡天地。鎮三季之澆風，緝五際之頹俗。出臨衢室，退事齋居，非以黃屋為尊，每以蒼生為念。德遍區宇，未足顯於至仁；理絕名言，更殷勤於密說。
昔慧燈隱耀，法藏分流，二乘踳馳，五部乖謬。訶黎狹劣，徒仰黑月之光；毗曇偏滯，未見沈珠之寶。自聖皇應期，探盡幾妙，決散群迷，摧伏異學。極天宮之浩博，窮龍殿之秘深。於是大發菩提，深弘般若，永斷煩惑，同歸清淨。潤甘露於群生，轉法輪而不息。
上以天監十一年注釋大品。自茲以來，躬事講說。重以所明三慧，最為奧遠；迺區出一品，別立經卷。亦由觀音力重，特顯普門之章，登住行深，迺出華嚴之品。故以撮舉機要，昭悟新學者焉。大僧正慧令，蓋法門之上首，亦總持之神足。願等須提之問，遂同迦葉之請。迺啟請御講說斯經，有詔許焉。
爰以大同七年三月十二日，講金字般若波羅蜜三慧經於華林園之重雲殿。華林園者，蓋江左以來，後庭遊宴之所也。自晉迄齊，年將二百，世屬威夷，主多奢僭。舞堂鍾肆，等阿房之舊基；酒池肉林，同朝歌之故所。自至人御宇，屏棄聲色。歸傾宮之美女，共靈囿於庶人，重以花園毀折，悟一切之無常，寶臺假合，資十力而方固。捨茲天苑，爰建道場，莊嚴法事，招集僧侶。肅肅神宇，結翠巘之陰；峨峨重閣，臨丹雉之上。廣博光明，有邁菴羅之地；身心安樂，寔符懽喜之園。
于時三春届節，万物舒榮，風日依遲，不寒不暑。瑞花寶樹，照曜七重，玉底金池，淪漪八德。洞啟高門，雲集大衆，趍法席以沸諠，聽鳴鍾而寂靜。皇太子智均悉達，德邁曇摩，捨三殿之俗娛，延二座以問道。宣成王及王侯宗室等，亦咸發深心，並修淨行，薰戒香以調善，服染衣而就列。廕映蟬冕，委蛇冠帶，排金門，登玉階者，濟濟成群。既而警蹕北趍，棨戟東轉，門揚清梵，傍吐香烟。被淨居之服，昇須弥之座，八種妙聲，發言無滯；十方竦聽，隨類得解。甚深之義，在挹注而難竭；樂說之辯，既往復而弥新。至如宿學耆僧，亟淪偏執，專扶數論，未了經文。變小意以稱量，仰天尊而發問。於是操持慧刃，解除疑網，示之迷方，歸以正轍。莫不渙然冰釋，欣然頂戴。若蓮花之漸開，譬月初而增長。
凡聽衆自皇太子、王侯、宗室、外戚及尚書令何敬容，百辟卿士、虜使主崔長謙，使副陽休之及外域雜使一千三百六十人，皆路逾九驛，途遥万里，仰皇化以載馳，聞天華而踊躍，頭面伸其盡礼，讚歎從其下陳。又別請義學僧一千人於同泰寺，夜覆制義，並名擅龍象，智曉江河，傳習譬於瀉瓶，諷誦同於疾雨。沙門釋法隆，年將百歲，學周三藏，識洞八禪，說法度人，顯名於關塞之北。聞中國應講摩訶般若經，故自遠而至。
時，僧正慧令猶未啟講，京師道俗亦不知御應講也。至發講之日，又有外國僧衆，不可勝數，並衆所不識，同集法座。故知放光遍照，地神唱告，豈勞馳象之使，冥符信鼓之期。會稽鄮縣阿育王寺釋法顯，修習苦行，志求慧解，既等鬱多之思惟，亦同波崘之懇到。迺於講所，自陳願力，刺血灑地，用表至誠。昔剜體供養，析骨書寫，歸依正法，匪吝身命。以今望古，信非虛說。
凡講二十三日，自開講迄於解座，日設遍供，普施京師。文武侍衛，並加班賚。上光宅天下四十餘年，躬務儉約，體安菲素，常御小殿，裁庇風雨，所居幄座，僅於容膝。外絕三驅之禮，內屏千鍾之宴。膳夫所掌，歲撤万金，掖庭之費，年減巨億。兼以博收地利，同入珍於橈海，盈息泉府，譬無盡於龍金。故能不勞人力，無損國度，財法兼施，周流不竭。
是講也，靈異雜沓，不可思議。一則宮中佛像，悉放光明。二則大地震動，備諸踊沒。三則夜必澍雨，朝則晴霽，淑氣妍華，埃塵不起。四則楗椎既鳴，講筵將合，重肩絓轂，填溢四門，而人馬調和，不相驚擾。五則所施法席，止坐万人，而恒沙大衆，更无迫迮。六則四部曠遠，咸聞妙說，軒檻之外，聽受益明。七則淨供遍設，廚匪宿辦，妙食應時，百味盈溢。八則氛氳異香，從風滿觸。九則鏗鏘雅樂，自然發響。十則同聲讚善，遍於虛空。斯蓋先佛證見，諸天應感，超踊寶於昔靈，邁雨花於往瑞。
是時率土藻抃，含靈慶悅，願預福田，爭事喜捨。上皆區其心迹，為發大願，竊以一句奉持，尚生衆善，二字經耳，猶偕勝報。況廣運大乘，遍揚正法，等發慧根，同趣妙果。方當秘諸寶函，傳彼金字，亘万劫以光明，弥大千而利益。盛矣哉！信无德而稱也。小臣預在講筵，職參史載，謹錄時事以立。今序御出同泰寺講金字般若經義疏，并問答侍中國子祭酒臣蕭子顯撰。
庖羲迺神，八象所以成列；周文克聖，六虛所以廣陳。蓋導俗之偏典，非通方之大訓。至如漢明自講，局以儒術；簡文談疏，復謝專經。猶靈若之觀井甃，雲夢之在胸中也。
皇帝體至道而揚盛烈，亶聰明而作元后。十地斯在，俯應人王；八福是生，允歸世主。玄覽无際，眇塵劫之初；寂照所通，該宇合之外。屈此無為，示同有學，檀忍兼修，禪、慧雙舉。超國城而大捨，既等王宮之時，量珍寶於四天，又同轉輪之日。輕之若鴻毛，去之如脫屣，故以道駕皇王，事高方冊。若非薀生知之上德，蓄機神於懷抱，洞比三明，齊功二智，孰能與於此者哉？金字摩訶般若波羅蜜經者，蓋法部之為尊，乃圓聖之極教。開宗以无相明本，發軫與究竟同流，奧義雲霏，深文海富。前世學人，鮮能堪受。
皇上愛重大乘，遨遊法藏，道同意合，眷懷總持。親動王言，妙踰綸紱，導明心之遠筌，標空解之奇趣。乃摛以翠縑，刻為金篆，衆具寶飾，品窮无價。芝英讓巧，金碧相輝。雖榮光之翊河圖，方此非瑞；青玉之為仙簡，於焉己劣。皇太子承万機之暇日，藉聽朝之閑覽，譬彼薰風，願聞弘說，慇懃奏請，然後獲從。
以中大通五年太歲癸丑，二月己未朔二十六日甲申，輿駕出大通門，幸同泰寺發講。設道俗无遮大會，万騎龍趍，千乘雷動，天樂九成，梵音四合。震震填填，塵霧連天。以造于道場，而建乎福田也。既而龍袞輟御，法服尊臨，殿華紫紺，座疋高廣。
上界莫之擬，新學不能昇。天容有穆，降詔音旨。弘捷疾之辯，騁无畏之辭。炙輠無窮，連環自解，恣所請問，渙然冰釋，滯義同遣，疑網皆除。亦猶懸鏡之不藏，衢樽之俟酌。加以長筵亘陛，冠冕千群，充堂溢霤，僧侶山積。對別殿而重肩，環高廊而接坐，錐立不容，棘刺无地。承法雨之通潤，悅甘露而忘歸，如百川之赴巨海，類衆星之仰日月。
自皇太子王侯以下，侍中司空袁昂等，六百九十八人。其僧正慧令等義學僧，鎮座一千人。晝則同心聽受。夜則更述制義。其餘僧尼及優婆塞衆、優婆夷衆、男官道士、女官道士、白衣居士、波斯國使、于闐國使、北館歸化人，講肆所班，供帳所設，三十一万九千六百四十二人。又二宮武衛宿直之身，植葆戈，駐金甲，並蒙講饌，別錫泉府，復數万人不在聽衆之例。外國道人沙呵耶奢，年將百歲，在檀特山中坐禪，聞中國應有大講，故自遠而至。機感先通，咫尺万里，言語不達，重譯乃宣，三藏之解，聖情懸照。又波斯國使主安拘越，荒服遠夷，延參近座，膜拜露頂，欣受未聞。多種出家，聞義為貴。即有四人，同時落髮。
先是保誌法師者，神通不測，靈迹甚多，自有別傳。天監元年，上始光有天下。方留心禮樂，未遑汾陽之寄。法師以其年九月，自持一塵尾扇及鐵錫杖奉上，而口無所言。上亦未取其意，于今三十餘年矣。其扇柄繫以小繩，常所綰揳，指迹之處，宛然具存。至是御乃鳴錫昇堂，執扇講說。故知震大千而吼法者，抑有冥符。
是時歲云芳春，每夕雨注，法鼓晨鳴，輒便清朗。時過兩旬，日盈三七，陽和協慶，雲景禎祥。至解講之辰，四衆雲集，懺礼纔畢，而正殿十方大像，忽放光明，起自毫閒，遍於万字左右。靈相炳發，金儀炫燿，俄而左邊十方菩薩像，續復放光，起右掖下，達于肩上。聖御躬自虔礼，大衆咸所觀瞻。故知現此面門，證明義旨。若夫多聞弟子，內聖垂風，右史記言，實惟帝則。乃命近臣，纂錄時事，凡厥諮諏，罔不備舉。或通釋已遠，而疑審方來，或宗致未開，而啟請先至。其追審者，皆是本習所懷。或隔日異辰，義成先後，或雖申往復，終是一問聖旨。並隨方酬接，如響應聲，万物為心，事見乎此。後之學者，宜曉斯趣。
上弘法歲久，凡諸學僧，遠近同集，並會京師。而僧家之學，師習相守。唯信口說，專仗耳功，鮮能尋究經文，依求了義。上每為之通解，神采意得，已在言先，裁引文句，便至數十，精詳朗贍，莫能追領。舊學諸僧，黯如撤燭，弛氣結舌，無人不然。万衆仰觀，一時心喜，諸如此事，非翰墨所能述。又外國諸僧所論義者，不必開所立之義，直是素有心疑，止來求決。或發偈誦，然後諮疑，或請問既罷，讚歎發願，或語畢還坐，衆俱不識，或諮竟便去，莫知所在。容服非常，凡聖難測。
是講也，東儲始啟，止蒙七日。諸僧鑽仰，欲罷不能，重復申請，更蒙二七。而請益之衆，喁喁不已。上以國務久擁，不允所祈，將欲解座。皇帝捨財遍施，錢絹銀錫杖等物，二百一種，直一千九十六万。皇太子奉嚫玉經，格七寶經函等，仍供養經。又施僧錢絹，直三百四十三万。六宮所捨二百七十万。
上親臨億兆，躬自菲薄，司服所職，饔人所掌。若非朝廷典章，止是奉身之費，則太官一日將十万，主衣歲出千金，上並不取，別自營給。服麤浣衣，器同土簋，日一蔬膳，過中不餐，寒暑被襲，莫非大布。所居便殿，不能方丈，昔之幄座，今為下床。傍無侍衛，顧无玩物，左右唯經書卷軸，所對但見香鑪錫杖，昧旦坐朝，日旰乃息。夜尋法寶，明發不寐。所利唯人，所約唯已，誠起居之恒事，禁中之實錄。又宮人常格，年給數千万，悉從停省，無所為留。雖漢文，衣不至地，光武，穀數十斛，方之蔑如矣。所造寺塔及諸齋會，不藉子來之民，不同大酺之禮。皆是採山澤之地利，為如法之淨財。量入為出，資无外取。一役之勞，計限傭賚。故能構製等於天宮，設飯同於香積。國朝大禮，莫過三元，三元所設衆止數万，隔歲預營僅而後舉。監督紛糾，以為巨務。
至於此會，出自淨財，遠近百姓，願為邑節，欣欣請受，爭取福分，不待号令，不須課率，黍稷馨香，如期即至。數十万衆，饗之不盡，所以知是皇上化力之所到，百姓善根之有成。至如軍國恒度，府庫常蓄，固以天下為公器，則秋毫无所侵也。
初上造十三種無盡藏，有放生、布施二科。此藏利益已為無限，而每月齋會，復於諸寺施財、施食。又別勑至到張文休，日往屠肆，命切鼎俎，即時救贖，濟免億數，以此為常。文休者，先為運吏，輒散運米與貧民，應入大辟。上愍其一分惻然不許，非唯赦其重辜，乃加以至到之目。既非馮媛之市義，又无汲黯之請罪，人微宥重，過於昔時。文休既荷嘉貸，未嘗蹔怠，日中或不得食，而足不得息，周遍京邑，行步如飛，擊鼓揚幡，負擔馳逐，家禽野獸，殫四生之品，无不放捨焉。
是時朝臣至于民庶，並各隨喜。又錢一千一百一十四万。上區其心迹，列有十條：或捨財同今法事者，或捨財以供養者，或捨財行慈悲者，或捨財乞誦經者，或捨財入節供者，或捨財入放生者，或捨財入布施者，或捨身施大衆者，或燒指供養三寶者，或聞講啟求出家者。
昔如來化道，獲悟不同，故法眼无生，根性非一。上並為其人同發大願，別見願文。小臣陪侍講筵，謹立今序，凡立義六科及答問。
一帙合錄十三。第一日都講枳園寺。法彪唱：曰摩訶般若波羅蜜經。制曰：曼倩云談何容易！在乎至理，弥不可說。雖罄兩端，終慚四答，夫實智不動，至理無言，湛然莫測，超尔獨遠，照盡空界，不運其明，用窮有境，不施其功。無住住以之住，无得得以之得。百福殊相，同入无生，万善異流，俱會平等。故能導群盲而並驅，方六舟而俱濟，成菩提之妙果，入涅槃之玄門。三明不能窺其機，七辯不能宣其實。
大聖世尊，不違本誓，以方便力，接引衆生，於无名相，寄名相說。使訪道者識塗，令問津者知歸。所以於王舍城大師子吼，說摩訶般若波羅蜜經。此經亦名為大品經。古舊相傳，有五時般若，窮檢經論，未見其說。唯有仁王般若。題列卷後，具有其文。
第一，佛在王舍城說大品般若。第二，佛在舍衛國祇洹林中說金剛般若。第三，佛在舍衛國祇洹林說天王般若。第四，佛在王舍城說光讚般若。第五，佛在王舍城說仁王般若。其云金剛般若有八卷。淮南唯有校量功德一品，即其本名，名金剛般若。卷後題云：佛五時說般若，此是初時說。此土未有第二時說，兩說相反，難得承用。
大智論言：般若部黨有多有少，止云光讚、放光、道行。舉此三經，不列五時。此土有光讚、放光、道行三經。放光即是大品，光讚、道行與放光无殊。正以詳略為異。光讚起序品訖散華品，凡二十七品。大本至散華有二十九品。光讚闕无二品，道行初起三假盡，後囑累，凡有三十品。依大本，除前六品，猶應有八十四品。道行闕无五十四品，光讚、道行與大品事義無異。為是出經者辭有文質；為是在天竺時，已分為三部。前注大品，亦開為五別。隨文析理，非為異處。
僧叡小品序云：斯經正文，凡有四種。是佛異時適化廣略之說，其文多者十万偈，少者六百偈。此之大品，乃是天竺中品。但言四種，不說五時。前謂僧叡小品序，即是七卷般若，隨從舊聞，致成差漏。不遠而復庶无祗悔。僧叡所言小品即是道行般若。何以知然？以三事撿，故知其然。一、道行般若尾末，亦自題為小品；二、十卷有二十九品，道行文有三十品，僧叡序三十品者，不序二十九品者。三、僧叡序，止讚道行二字，其文言：玄章雖三十，冠之者道，言雖十万，倍之者行。行凝然後无生，道足然後補處。以是義故，知道行經即是小品。
大品之名，是道安法師出經後事。道安云：昔在漢陰十有五載，講放光經，歲常再過。尔時，猶未名為大品。大品前來，小品後至。小品有三十章，大品有九十章，多少不同，以相形待，小大之名，所以得生。
復有人言：佛說五時教，第一時在鹿野苑，轉四諦法輪，乃至第五時，於雙樹間，轉大般涅槃。云大品經是第二時教。淨名、思益是第三時教。法華經是第四時教。是義不然。釋論言：須菩提聞法華經中說，聲聞人皆當作佛。是故今問，為畢定不畢定？是則聞法華在前，說大品在後。以是因緣，不得言大品經是第二時說。
又如二夜經中說，佛從得道夜，至涅槃夜，是兩中間所說經教，一切皆實不顛倒。以是義知，從尼連禪河邊初得道日，乃至娑羅林中入涅槃夜，常說般若波羅蜜。中本起經云：如來始成道，優陀耶還。淨飯王問：今者獨處，思憶何事？優陀耶答云：世尊唯空，若樂非真。淨飯王言：災矣！悉達一切皆有，如何言无？反矣！悉達與人為讎。此是始成道時，說般若波羅蜜。高貴德王經言：菩薩修行方等大般涅槃，不聞布施，不見布施，乃至不聞大涅槃，不見大涅槃。知見法界，解了實相，空无所有。第九功德經言：菩薩修大涅槃，於一切法悉无所見。若有見者，不見佛性，不能修習般若波羅蜜，不得入於大般涅槃。乃至廣說，
以如是因緣故。當知初成道日，乃至涅槃夜，常說般若波羅蜜經。般若波羅蜜是諸佛母，三世如來皆由是生。无相大法，非可戲論，豈得限以次第，局以五時？根性不同，宜聞非一，亦復不但止有五時。往年令莊嚴僧旻法師與諸學士，共相研覈，檢其根性，應所宜聞。凡有三百八十人，是則時教甚為衆多，一人出世，多人得利益，豈容止為一根性人，次第五時轉大法輪？
所言摩訶般若波羅蜜經者，經題立名，凡有三意：一以人，二以法，三人法雙舉。辨意、思益是以人名經，法華、涅槃是以法名經，淨名、勝鬘是人法雙舉。此經立名，以法名經。離法无人，離人無法，云何得言此經以法為名？般若是實法，人是假名，此是人家之法，非法家之人。猶如道諦，是法寶攝，是故此經得受法名，名摩訶般若波羅蜜。此是天竺音。
經是此土語，外國名為修多羅，此言法本。具含五義：一、出生，二、涌泉，三、顯示，四、繩墨，五、結鬘。訓釋經字，亦有三義：一、久，二、通，三、由。久者名不變滅，是名為久；三世不遷，即是常義。通者理無擁滯，是名為通；一切无礙即是通義。由者出生衆善，是名為由。万行軌轍，即是法義。以經字代修多羅者，修多羅名通，經名別。修多羅名，所以通者，凡聖共有，所以為通。經名別者，此土聖人所說，名之為經，所以為別。以經字代修多羅，欲令聞者，即得信解。
摩訶此言大；般若此言智慧；波羅此言彼岸；蜜此言度，又云到。具語翻譯云大智慧度彼岸。言彼岸度者，蓋是國語不同。此以為非，彼以為是；此以為是，彼以為非。隨俗之說，更無異義。此中有四意：一、稱德，二、出體，三、辨用，四、明宗。大是稱德，智慧是出體，度是辨用，彼岸是明宗。此中復有二意：一者，法說，二者，譬說。大者是法說，彼岸是譬說。即以彼岸譬於涅槃。
云何是大義？空是大義。涅槃十八空云：言大空者，謂般若波羅蜜空。此經言：色大故，般若大，不待小空，名為大空。大若定大，不名為大。无德而稱，是為大義。
云何智慧義？能知諸法實相，是智義；能照諸法无生，是慧義。若有照有得，不名智慧；無照无得，而本圓寂，是智慧義。
云何為度義？生死是此岸，涅槃是彼岸，煩惱為中流。以第一度濟於四流，以是因緣，名之為度。度若定度，不名為度。无去無來，是名度義。又云到者，以無生慧，能證涅槃。未到云到，是體性能到，故名為到。不見因有能到，不見果有所到，是名到義。
云何是彼此岸義？生死是此岸，涅槃是彼岸。生死不異涅槃，涅槃不異生死。不行二法，是彼此岸義。
所以須菩提白佛言：世尊，菩薩摩訶薩修般若波羅蜜，當得薩婆若不？佛言：不。世尊，不修般若波羅蜜，當得薩婆若不？佛言：不。世尊，修不修，當得薩婆若不？佛言：不。世尊，非修非不修，當得薩婆若不？佛言：不。世尊，若不尔，云何當得薩婆若？佛言：菩薩摩訶薩得薩婆若如相。
須菩提又問言：世尊，菩薩不以二法，不以不二法，云何當得一切種智？佛言：无所得即是得。以是得，得无所得。又佛言：色即薩婆若，乃至一切種智即薩婆若。色如相，乃至一切種智如相。皆是一相，無二无別。以是義故名般若波羅蜜。
若能離著取緣，忘懷求理，如響受聲，如幻聽法，斯真可謂般若波羅蜜矣。止誦初章，更無異識，義乖傳燈，心非受水。豈能宣金口於慧殿，散甘露於香城？潤良田之種子，發菩提之萌芽？譬㘭堂之水，隨百川而入巨海；猶蟭蟟之目，因千日而窺大明。豈知其涯岸之所止泊，寧見照燭之所近遠？馮藉大衆宿植德本，仰承如來慈善根力。儻有疑難，冀能詶答。餘有問答一十二卷，訪本未獲故，其文盡闕。
臣綱言：伏承輿駕臨同泰寺，開金字般若波羅蜜經題。照迷生之慧日，導出世之長源，百花同陰，万流歸海，幽顯贊揚，率土含潤。臣身礙已來，望舒盈闕，甘露普被，人天俱萃。波若魔事，獨在微躬，馳係法輪，私深剋責。不任下情，謹奉啟奉承。謹啟。
省啟具之，為汝講金字般若波羅蜜經。發題始竟，四衆雲合，華夷畢集。連雨累日，深慮廢事，景物開明，幽顯同慶。實相之中，本无去來；身雖不到，心靡不在。善自調養，慎勿牽勞，尚有兩旬，日數猶賒。今雖不同，後會未晚也。吾始還臺，不復多勑。越勑。
臣綱言：臣聞至治隆而德音闡，成功臻而頌聲作，在乎奚斯。考甫神雀嘉樹，或止事盛乎區中，慶昭乎一物，猶且手舞足蹈，傳式方來，況迺道出百非，義高三代，而可閣筆韜辭，詠歌不作者也！伏惟陛下，天上天下，妙覺之理獨圓；三千大千，無緣之慈普被。慧舟匪隔，法力無垠，躬紆尊極，降宣至理。澤雨無偏，心田受潤。是以九圍共溺，並識歸涯；萬國均夢，一日俱曉。佛法之勝事，國家之至美，稽之上古，未有斯盛。雅、頌之作，不可闕也。謹上大法頌一首。曹丕從征之賦，劉坦遊侍之談，曾無連類，伏兼悚恧。不勝喜悅之誠，謹遣扶詔鍾超寶奉表獻頌以聞。臣綱云云。
皇帝問太子省表，并見所製大法頌，辭義兼美，覽以欣然。
皇帝以湛然法身，不捨本誓，神力示現，降應茲土。龍顏日角，參漏重瞳，衡表連珠，文為玉斗。自納麓開基，天地之德已布；封唐啟跡，日月之照先明。百揆之序方舜，九河之導均禹。尚弘事殷之體，且屈在田之則。自五昴朝飛，告赤文之瑞；其雨七日，受綠色之符。神器有歸，鼎運斯集。焦門厭棄德之君，鮪水發白旄之陣。然後受皇天之睠命，當四海之樂推。豈假祀蚩尤於沛庭，託河冰於王霸。
于時，鳳鳳裂序，蒼蒼舛度，乃選五石以補之；坤軸傾斜，積冰發坼，乃緯九藪而正之。陰兔兩重，陽烏三足，乃定王業以暉之；攝提乖方，孟陬失紀，乃置清臺而辨之。維冠冕於已頹，綴珩珮於既毀，自憑玉几，握天鏡，履璿璣而端拱，居巖廊而淵默，於今三十有二載也。是以天德一於上，地數二於下。復朗參辰，不易日月，兩曜如合璧，五精如連珠。禋宗類昊，虔丘禮澤，敬行五祀，功被百神。川嶽呈祥，風煙效祉，青雲千呂，黃氣出翼。聽隃山之威鳳，製大夏之貞筠，陽管葉春，雌鍾應律，上林之課匪疏，相府之占無謬。奏六英於若水，張咸池於洞庭，秉翟動和天之樂，建華宣易俗之奏。協律有渢渢之序，典樂致雍雍之節。詩、書乃陳，緗縹斯備，蒲輪受伏生之誦，科斗薦魯宅之文。蒸栗殺青，玉牒石記，填委廣內，暉煥騏驎。置台命秩，法河依嶽，建職樹司，圖雲祥火。高山容與，赤黻逶迤，色麗文翬，章妍織鳥。諌鼓高懸，芻言不棄，肺石通怨，書謗橋板。草名指佞，便辟去朝，獸稱觸罪，奸回放黜。
是以龍翔鳳集，河溓海夷，露下若飴，泉浮如醴。桂薪不斧而丹甑自熟，玉槔詎牽而銀甕斯滿。河光似羃，樹釆成車，氛氳四照，暉麗五色，神明磥硌，徵祥布濩。金鱗鐵面，貢碧砮之賝；航海梯山，奉白環之使；戴日戴斗，靡不來王；太平太蒙，無思不服。方叔邵虎之臣，均鼙應鼓之將，秉龍虎之秘韜，握朱玄之異略。受脤於廟堂之上，揚威於關塞之下。出玉門而直指，度金城而奏策。蕩雜種之殘妖，匡中原之塗炭。北臨地脈，西出天渠，昆夷罷患，夙沙自服。獲犬戎之鹿，懸密須之鼓。槁街有受纓之虜，渃水觀受降之酋。四表無塵，六合共貫。皇德隆矣。太平之風浹乎無外矣。
天子內韜無生之至慧，外應體乾之弘跡。將欲改㩲，教示實道，遣方便之說，導化城之迷，乃端扆宸居，吁而言曰：
若夫眇夢華胥，怡然姑射，服齋宮於玄扈，想至治於汾陽，輕九鼎於褰裳，視萬乘如脫屣，斯蓋示至公之要道，未臻於出世也。至於藏金玉於川岫，棄琴瑟乎大壑，卑躬菲食，茨堂土階，彤車非巧，鹿裘靡飾，斯蓋示物以儉，亦未階於出世也。解網放禽，穿泉掩胔，起泣辜之澤，行扇暍之慈，推溝之念有如不足，納隍之心無忘宿寤，蓋所以示物以為仁，亦未階乎出世也。紫府青丘，陘山漳水，敦河上之道文，悅岐伯之章句，甘泉啟太一之壇，嵩山置奉高之邑，碣石刻羡門之誓，不其作交門之歌。斯蓋止愛久齡，事在諸己。篤而為論，彌有未弘。雖獲巃嵷之禪，終墮長生之難，徒階三清之樂，不祛八倒之境。豈若然智惠之炬，照生死之闇，出五陰之聚，升六度之舟，浮眾德之海，踐不生之岸。
於是莊嚴國界，建立道場，廣行利益，開闡佛事，驅彼眾生，同躋仁壽，引茲具縛，俱入大乘。九有傾心，十方草靡，如憑津濟，咸賴歸依。曄乎若朝日之開眾花，霈乎若農夫之遇膏雨。功德之翼已圓，智慧之門必備。
以為般若經者，方等大法，峻極靡際，深邃不底，籠萬善乎無相，兆九垓而無邊。譬猶枝川派別，入大海而同味；眾芳雜綵，到須彌而一色。空空不著，如如俱會，不合不散，無去無來；種覺可生，允茲佛母；群典弗逮，是號經王。乃欲振一音，雨法雨，示五眼，引重昏，昭陽紀歲，玄枵次星。夾鍾應乎仲春，甲申在乎吉日，將幸同泰，大轉法輪。
茲寺者，我皇之所建立，改大理之署，成伽藍之所。化鐵繩為金沼，變鐵網為香城，照神光於熱沙，起清涼於炎火。千櫨巀孽，百栱穹隆，紅壁玄梁，華榱玉砌，三階齊列，四注周流。上玉翼而捫天，飛銀楹而蔽景，虹拖蜿垂，承甍繞𣠚，蓮抽井倒，冒宇臨窗。彤彤寶塔，既等法華之座；峨峨長表，更同意樂之國。下鑿白銀之塹，傍暉金薄之塼，高門洞啟，不因銅馬之飾；寶殿霞開，無假鳳凰之瑞。金輪燭日，妙臨淄之地下；層臺累架，邁宛委之空飛。夏宇凝霜，溫室含煖。雕樓之內，蠖動而響生；洞扉之裡，鷦歸而氣激。幢號摩尼，幡懸金縷，盤徑十丈，鈴圍四斛。舒七寶之交枝，流八功之淨水，地芝候月，天花逆風，法鼓夜鳴聲中聞法，瓊枝旦動葉裡成音。妙德陽之宮，麗未央之閫，故銅欄三丈追嗤井幹，玉樓十二遙恥神仙。譬彼清涼之臺，同符蘭臺之寺，忉利照園之東，帝釋天城之北。故以辛壬癸甲，綿蠻黮䨴，吁乎其不可狀！鏘鏘旰旰，瑰譎雜錯，邈乎其不可名。
於是璧日揚精，景雲麗色，薰風徐動，淵露微垂。後距屯威，前茅警迾，武校星連，鴻鍾吐響。運天宮之法駕，啟天路之威神，百靈扶持，千乘雷動，六虯齊軫，七斗垂暉。雲罕乘空，鉤陳翼駕，超光躡景，日被天迴。金蓋玉輿，豹服鼉鼓，驖驪沃若，天馬半漢。綠弓黃弩，象飾魚文。佽飛案節，不勞斬蛟之劍；虎賁弢羽，豈假鳴烏之射。湛湛弈弈，轔轔赫赫，出乎大通之門。
天子降彫輦之貴，行接足之禮，頂拜金山，歸依月面，如聞萬歲之聲，若觀六變之動。於是乃披如來之衣，登師子之座，均百慮之紛摠，愍三請之慇懃。啟真慧之深宗，明度彼之弘教，二諦現空有之津，二智包㩲實之底，大乘豁其靡礙，道心究其歸涯。因果不攝不運而行，真俗莫求弗動斯到。不以二法會乎中道，盡佛淵海入佛法藏，極脩妒之妙典，研龍宮之秘法，宣娑婆之奧旨，闡眾聖之微言。正水既沾，邪難自息，慧日普照，毒霜並消。除黑闇於四生，遣無明於三界。巍巍乎若彌樓之在巨海，穆穆乎譬眾星之繞圓月。
于時，天龍八部側塞空界，積衣成座，散花至膝。三千化穢土之質，火宅有離苦之期。惡道蒙休，泥犁普息，莘莘學侶，濟濟名僧。皆樂說如辨才，智慧如身子。踰乎青目黑齒，高彼廣膝赤髭。咸符瀉瓶之思，並沾染㲲之施。如金復冶，似玉更雕，聞所未聞，得未曾得，鬱搖動色，請益無倦，百司具列，簪履相趍，豐豹焜煌，花綬苒蒻。謂舍衛之集，大林之講，無以過也。將令一一佛性，逢了因而俱出，一一佛土，咸遣二而除三。
比夫歌南風，尚黃老，臨辟雍，講孔宅，么麼安足而語哉！距于三月甲辰，法席圓滿，如來放大光明，現希有事，熊熊吐色，珠火非儔，曈曈上映，丹紫競發。榮河恥其祥潤，汾陰陋其暉影，掩入殿之紫雲，奪鴻門之妙氣。昔法華初唱，毫照普臨；般若聿宣，通身盡笑。王城之瑞千載更逢，豈非聖主同諸佛身，降茲妙相，等諸佛力，若符契焉。猶秉淵默之謙虛，弘懍焉之至誡。為而不宰，推而勿居，以百姓之心為心，非關諸己，荷負無倦，攝受四生。皇太子臣綱，視膳東廂，親承大法，以為西巡東狩，贊頌以興，柴山望祀，詠歌斯作，況頂開而受露，鞠躬而聞道，敢述盛德之形容。以為頌曰：
玉牒悠敻，青史綿長。道沿五勝，風殊百王。商丘命瑱，姬水開潢。河澄待聖，海謐期皇。方天譬地，功歸有梁。垂拱南面，克己巖廊。權輿教義，製造衣裳。九韶革響，六樂改張。儀鳳婉婉，擊石鏘鏘。廣脩壁水，洞啟膠庠。輕軺徵聘，旌帛搜揚。蘭臺且富，廣內斯藏。芸香馥簡，綠字摛章。文功既被，武跡斯彰。題雕臆鏤，舌紫支黃。南街請質，北闕來王。飛旌集翰，勒跡書狼。銀車引附，黑節招荒。文同海截，化普龍鄉。西踰月窟，東漸扶桑。卑宮類禹，解網如湯。衢室納異，明臺引良。善旌弗卷，諌鼓其鏜。萬符集祉，百神啟祥。黑丹吐潤，朱草舒芳。珠懷鏡像，星含憙光。液池下鵠，高梧集凰。赤熊旦擾，素雉朝翔。觀玉伯友，訪道西王。遊經建木，巡指盛唐。終非運出，豈曰津梁？我有無㝵，共向圓常。玉鑾徐動，金輪曉莊。紫虯翼軑，綠驥騰驤。虎文駐蹕，龍驂啟行。闌干玉馬，照曜天狼。玄旄映日，翠鳳晞陽。前飛格澤，後擁陸梁。風移霆掃，參差焜煌。峨峨寶座，郁郁名香。法徒學侶，塵沙堵牆。慈雲吐澤，法雨垂涼。三密不限，四辨難量。猶茲海寶，譬彼山王。慧流摠被，藥木開芒。佛日出世，同遣惑霜。帝釋歌詠，幽祇贊揚。空花競下，天琴自張。山含影色，地入豪光。非煙繞氣，陸藕開房。澤普三界，恩均八方。巍巍堂堂，為舟為航。伊臣稽首，萬壽無彊。
綱啟：竊以舜韶始唱，靈儀自舞，陳律纔暄，風心競萼。輕禽短葉，尚識音光，沐善歡心，寧忘撫抃。伏惟殿下，體高玄蹟，養道春禁，牢籠文圃，漁獵義河，注意龍宮，研心寶印。雲聚生什之才，並命應王之疋。探微析理，怡然不倦，朱華景月，詎此忘罷屬。素藏晚節，玄英初氣，霜竹浮陰，風梧散葉。從容雅論，實會神衷。
綱輕生多幸，屬此休世，緣跗奉渥，得備磐蕃。而黏蠅未拔，迷象不羈，寶沒醉衣，珠沈勇額。得聞勝善，寧忘歌詠，謹上玄圃園講頌一首。文慚綺發，思闕雕英，徒懷舞蹈之心，終愧清風之藻。冒昧呈聞，追深赧汗。謹啟。
得書并所製講頌，首尾可觀，殊成佳作。辭典文豔，既溫且雅，豈直斐然有意，可謂卓爾不群。覽以迴環，良同愈疾。至於雙因八辯，彌有法席之致；銀草金雲，殊得物色之美。吾在原之意，甚用欣懌。遲面乃悉，此不盡言。統答。
竊以寶山峻極，駘足未窺，慧海遙波，輕舟詎泛。故以探沙亂妙，類杵迷形，百代同昏，千年誰啟？
皇上託應金輪，均符玉鏡，低矜苦習，續照慈燈。鶴樹還春，龍泉更曉，玄水躍祥，丹陵瀉電。功韜火化，意覆雲名，智慧之光猶初日照，忍辱之力如明月珠，天成地平，遐肅邇睦，澤漏無底，化行靡外。滄河鏡淥，碧海調風。停瑞氣於二辰，汎祥煙於五節，鱗羽被解羅之澤，黎元沐仁壽之慈。於是正化潛通，法輪常轉，類空境之傳虛，猶懸河之瀉潤。儲君德彰妙像，體睿春瓊，視膳閑晨，遊心法揵。搦管摛章，既㛹娟錦縟；清談論辯，亦參差玉照。
夏啟恧德，周頌慚風，乃於玄圃園，栖聚息心之英，並命陳徐之士，極談永日，講道終朝。賓從無聲，芳香動氣，七辯懸流，雙因俱啟。情遊彼岸，理愜祇園，靈塔將涌，天花乍落。于時，藏秋仲節，麗景妍晨，氣冷金扉，霜浮玉管。茲園邃密，獨華勝地，朱堂玉砌，碧水銀沙。鳥頡頏於瓊音，樹葳蕤於妙葉。液水穿流，蓬山寫狀，風生月殿，日照槐煙。綱叨藉殊寵，陪奉塵末，預入寶樓，竊窺妙簡。鳧興藻抃，獨瑩心靈。敢作頌曰：
皇儀就日，帝道昌雲。化隆垂拱，德曼鴻芬。
機乘八解，道照三墳。巍巍蕩蕩，萬代一君。
重離照景，玉潤舒華。七淨標美，三善稱嘉。
降茲法雨，普洽生芽。漣漪義水，照曜文花。
芳園靉靆，天宮類寶。析論冥空，玄機入道。
密宇浮清，重閣相藻。日映金雲，風搖銀草。
肩隨接武，握寶靈珠。皆抽四照，並掞九衢。
顧惟多缺，徒奉瑛瑜。終如燕石，更似齊竽曰非言無以寄言，言即無言之累，累言則可以息言，言息則諸見競起。所以如來乘本願以託生，現慈力以應化。離文字以設教，忘心相以通道。欲使珉玉異價，涇渭分流。制六師而正四倒，反八邪而歸一味。折世智之角，杜異人之口，導求珠之心，開觀象之目。救燒灼於火宅，拯沈溺於浪海，故法雨降而焦種更榮，慧日升而長夜夢曉。發迦葉之悱憤，吐真實之誠言，雖復二施等於前，五大陳於後。三十四問，參差異辨，方便勸引，各隨意答。舉要論經，不出兩塗。佛性開其本有之源，涅槃明其歸極之宗。非因非果，不起不作，義高萬善，事絕百非。空空不能測其真際，玄玄不能窮其妙門。自非德均平等，心合無生，金牆玉室，豈易入哉？
竊以觀乎天文，日月所以貞麗；觀乎人文，藻火所以昭發。況復玉毫朗照，出天人之表；金牒空解，生文章之外！雖境智冥焉，言語斯絕，詠歌作焉，可略談矣。粵乃書稱湯誥，篇陳夢說。昔則王畿居亳，今則帝業惟揚，功施天下。我之自出，豈與姚墟、石紐，譙城、溫縣，御龍居夏，唐杜入周而已哉。皇帝垂衣負扆，辨方正位，車書之所會同，南暨交趾，風雲之所沾被，西漸流沙。武實止戈，秉宜生之劍；樂彰治定，減庖羲之瑟。相兼二八，知微知章；稱四七，如貔如虎。寧俟容成翠屋之遊，廣成石室之會，故以宗心者忘相，歸憑者常樂。昔轉輪護法，南宮有金龍之瑞；梵天請道，東朝聞寶蓋之祥。盡善盡美，獨高皇代。
古者所以出師入保，冬羽秋籥，實以周頌幼沖，用資端士，漢盈末學，取憑通議。大傅之論孟侯，小戴之談司業。山川珍異，俟郊迎而可知，帷幄後言，籍墾田而求驗。以今方昔事則不然。我副君業邁宣尼，道高啟筮之作；聲超姬發，寧假卞蘭之頌。譬衡華之峻極，如渤澥之波瀾。顯忠立孝，行脩言道，博施尚仁，動微成務。智察舞雞，爻分封蟻。爰初登仕，明試以功，德加三輔，威行九派。董師虎據，操鈹蟬冕。津鄉濟沇，物仰平分之恩；沂岱邛岷，民思后來之政。
陳蒼留反裘之化，淮海高墨幘之聲。威漸黃支，化行赤谷。南通舜玉，北平堯柳，朝鮮航海，夜郎款塞。然後體道方震，雨施雲行，漢用戊申，晉惟庚午，增暉前曜，獨擅元貞。恩若春風，惠如冬日，履道為輿，策賢成駟。降意韋編，留神緗帙，許商筭術，王圍射譜。南龜異說，東貤雜賦，任良弈棋，羡門式法。箴興琴劍，銘自盤盂，無不若指諸掌。尋涇辨渭，重以鳳豔風飛，鸞文飈豎，纖者入無倫，大者含元氣。韻調律呂，藻振玄黃，豈俟取贊彥先，詢問稚圭。
至於鹿園深義，龍宮奧說，遠命學徒，親登講肆。詞為憲章，言成揩式，往復王粲，事軼魏儲。酬答蔡謨，道高晉兩。似懸鍾之應響，猶衢樽之待酌。率爾者踵武，逖聽者風聲，是使金堅秘法，寶冥夕夢，無懷不滅，華胥夜感。自非建慧橋，明智劍，熏戒香，沐定水，何以空積忽微，歷賢劫而終現；黍累迴斡，蘊珠藏而方傳。加以大秦之籍，非符八體，康居之篆，有異六爻。二乘始闢，譬馬傳兔，一體同歸，棄犀崇象。潤葉滋多，見思平積，本有凝邈，了正相因。雖談假續，不攝單影，即此後心，還蹤初焰。俱宗出倒，蓮花起乎淤泥；並會集藏，明珠曜於貧女。性相常空，般若無五時之說；不生煩惱，涅槃為萬德之宗。無不酌其菁華，撮其旨要，採彼玳鱗，拾茲翠羽，潤珠隋水，扺玉琨山。每至鶴關旦啟，黃綺之儔朝集；魚燈夕朗，陳吳之徒晚侍。皆仰稟神規，躬承睿旨。爰錫嘉名，謂之聯璧，聯含珠而可擬，璧與日而方昇。以今歲次攝提，星在監德，百法明門，於茲摠備。千金不刊獨高斯典，合二百二十卷，號曰法寶聯璧。雖玉杯繁露，若倚蒹葭；金壺鑿楹，似吞雲夢。繹自伏櫪西河，攝官南國，十迴鳳琯，一奉龍光。筆削未勤，徒榮卜商之序；稽古盛則，文慚安國之製。謹抄纂爵位，陳諸左雲：
使持節平西將軍荊州刺史湘東王繹，年二十七，字世誠。
侍中國子祭酒南蘭陵蕭子顯，年四十八，字景暢。
散騎常侍御史中丞彭城劉溉，年五十八，字茂灌。
散騎常侍步兵挍尉東宮侍南瑯琊王脩，年四十二，字彥遠。
吳郡太守前中庶子南瑯琊王規，年四十三，字威明。
都官尚書領右軍將軍彭城劉孺，年五十，字孝稚。
太府卿步兵挍尉河南褚球，年六十三，字仲寶。
中軍長史前中庶子陳郡謝僑，年四十五，字國美。
中庶子彭城劉遵，年四十七，字孝陵。
中庶子南瑯琊王稚，年四十五，字孺通。
宣城王友前僕東海徐喈，年四十二，字彥邕。
前御史中丞河南褚澐，年六十，字士洋。
北中郎長史南蘭陵太守陳郡袁君正，年四十六，字世忠。
中散大夫金華宮家令吳郡陸襄，年五十四，字師卿。
中散大夫瑯琊王籍，年五十五，字文海。
新安太守前家令東海徐摛，年六十四，字士繢，
前尚書左丞沛國劉顯，年五十三，字嗣芳。
中書侍郎南蘭陵蕭幾，年四十四，字德玄。
雲麾長史尋陽太守前僕京兆韋稜，年五十五，字威直。
前國子博士范陽張綰，年四十三，字孝卿。
輕車長史南蘭陵蕭子範，年四十九，字景則。
庶子吳郡陸罩，年四十八，字洞元。
庶子南蘭陵蕭瑱，年四十，字文容。
秘書丞前中舍人南瑯琊王許，年二十五，字幼仁。
宣城王文學南瑯琊王訓，年二十五，字懷範。
洗馬權兼太舟卿彭城劉孝儀，年四十九，字子仪。
洗馬陳郡謝禧，年二十六，字休度。
中軍錄前洗馬彭城劉蘊，年三十二，字懷芬。
前洗馬吳郡張孝總，年四十二，字孝總。
南徐州治中南蘭陵蕭子開，年四十四，字景發。
平西中錄事參軍典書通事舍人南郡庾肩吾，年四十八，字子慎。
安北中記室參軍潁川庾仲容，年五十七，字仲容。
宣惠記室參軍南蘭陵蕭滂，年三十二，字希博。
舍人南蘭陵蕭清，年二十七，字元專。
宣惠主簿前舍人陳郡謝嘏，年二十五，字茂範。
尚書都官郎陳郡殷勸，年三十，字弘善。
安北外兵參軍彭城劉孝威，年三十九，字孝威。
前尚書殿中郎南蘭陵蕭愷，年二十九，字元才。
夫事秉文辭，理通氣象。涉之者尚迷，求之者或躓。是以問玄經於楊子，且云不習；奏古樂於文侯，猶稱則睡。曆校清臺，壽王之課不密；氣現斗牛，南昌之地或爽。況乎慧門深邃，入之者固希；法海波瀾，汎之者未易。自使河渭混淆，魔塵紛糺，皎皎毒霜，童童苦樹。善田之苗不吐，意華之采詎發。無常之樓互起，闇室之火無暉。是以餐蜜挫糟，俱珍異論；持牛臥棘，競起邪宗。
自佛日團空，正流蕩垢，手擎四鉢，始乎鹿園之教；身臥雙林，終於象喻之說。含生弗等，開塞之義因機；感受不同，淺深之言或異。處處散說，本應根緣，有不次第，各隨群品。金棺已掩，栴檀之炭無追；乳池且涸，白疊之灰斯盡。迦葉入定，歡喜智滅，末地之報已終，優波之身且謝。於是五部橫流，八乾起執。尋源既舛，取著尤別。四相乃無常之刀，三聚為苦家之質。習續不斷，稱為集諦。無為有體，分然可求。等智能斷，羅漢猶退。豈啻千里之舛，義起豪釐。三豕之書，謬符晉史，北轅趨郢，木末搴蕖。譬乎服子論兵，利害不識。膠柱鳴瑟，燥濕無變。
自佛滅之後，八百餘年，中天竺國婆羅門子，名訶梨跋摩，梁云師子鎧，四種圍陁，在家必習，三品慧藏，入道彌通。師事達摩沙門，事均反啟。於是歎微言之已絕，傷頹風之不振，抗言動論，以朱紫為先，發意吐談，必涇渭由己。於是摽撮領會，商攉異端，刪夷浮詭，搜聚貞實。造百、有二品，以為斯論，成則據文，實則明理，舉成對壞，稱實形虛。欲令毗曇外道，二途皆廢，如來論主，兩理兼興。
若夫龍樹馬鳴止筌大教，旃延法勝縈縛小乘，兼而摠之，無踰此說。故花氏之王於茲頂戴，樓佉外道結舌無辭。百流異出，同歸一海，萬義區分，摠乎成實。豈止鼓腹涅槃，旗靡轍亂，雞鳴真諦，喪精掩色，多歷年所，復寡英才。粵我大梁，炎圖啟運，皇帝含天包地之德，春生夏長之仁。以本誓願，率化斯土。梵輪常轉，三寶現前，甘露聿宣，四部無厭。
有莊嚴旻法師，羽儀鸞鳳，負揭光景，深以通志，神以知來，其跡同凡，其源莫測。故以心包四忍，行合三空，慧比文殊，玄如善吉。摠持均阿難之德，樂說有富樓之功。思媚我皇，起予正法，宣弘此論，大盛乎京師。負笈爭趍，懷鈆來遠。無勞冠軍之勢，自傾衛容；固有華陰之德，人歸成市。擬儀舍衛，超邁泗洙，西關自恥，南宮不競。湘宮寺智蒨，筆扎之功，不殊法汰之報安石；清辯之妙，何止道林之折子猷。凡如十卷，勒成一部。法師大漸，深相付囑。豈直田生之亡獨臥，施讎之手馬公之學，方由鄭氏而東其義云。
夫法性空寂，心行處斷，感而遂通，隨方引接。故鵲園善誘，馬菀弘宣，白林將謝，青樹已列，是宣金牒，方寄銀身。自象教東流，化行南國，吳主至誠，歷七霄而光曜；晉王畫像，經五帝而彌新。次道、孝伯，嘉賓、玄度，斯數子者，亦一代名人。或修理止於伽藍，或歸心盡於談論。銘頌所稱，興公而已。
夫披文相質，博約溫潤，吾聞斯語，未見其人。班固碩學，尚云贊頌相似；陸機鉤深，猶聞碑賦如一。惟伯喈作銘，林宗無愧，德祖能誦，元常善書。一時之盛，莫得係踵。況般若淵玄，真如妙密，觸言成累，係境非真。金石何書，銘頌誰闡。然建塔紀功，招提立寺。或興造有由，或誓願所記，故鐫之玄石，傳諸不朽。亦有息心應供，是曰桑門。或謂智囊，或稱印手。高座擅名，預師尹之席；道林見重，陪飛龍之座。峨眉廬阜之賢，鄴中宛鄧之哲，昭哉史冊，可得而詳。故碑文興之斯焉尚矣。
夫世代亟改，論文之理非一，時事推移，屬詞之體或異，但繁則傷弱，率則恨省，存華則失體，從實則無味。或引事雖博其意猶同，或新意雖奇無所倚約。或首尾倫帖事似牽課，或前後博涉體製不工。能使艶而不華，質而不野，博而不繁，省而不率，文而有質，約而能潤。事隨意轉，理逐言深，所謂菁華無以間也。
余幼好彫蟲，長而彌篤。遊心釋典，寓目詞林，頃甞搜聚，有懷著述，譬諸法海無讓波瀾，亦等須彌歸同一色。故不擇高卑，惟能是與，儻未詳悉，隨而足之。名為內典碑銘集林，合三十卷。庶將來君子，或裨觀見焉。
一切諸佛皆有三身：一者法身，謂圓心所證；二者報身，謂萬善所感；三者化身，謂隨緣所現。今釋迦牟尼佛者，法身久證，報身久成。今之出現，蓋化身耳。謂於過去釋迦佛所發菩提心，願同其號。故今成佛亦號釋迦。三無數劫，脩菩薩行，一一劫中，事無量佛，中閒續遇錠光如來，以髮布泥，金花奉上，尋蒙授記，得無生忍。然一切佛將成佛時，必經百劫，脩相好業。其釋迦發心在彌勒後，當以逢遇弗沙如來，七日翹仰，新新偈讚，遂超九劫，在前成道。將欲成時，生兜率天，號普明菩薩。盡彼天壽，下閻浮提，現乘白象入母右脅。
其母摩耶夢懷白象，梵仙占曰：若夢日月，當生國王；若夢白象，必生聖子。母從此後調靜安泰，慈辯日異。菩薩初生，大地震動，身紫金色，三十二相、八十種好，圓光一尋。生已，四方各行七步，為降魔梵，發誠實語：天上天下唯我獨尊。抱入天祠，天像悉起。阿私陁仙合掌歎曰：相好明了，必為法王，自恨當死，不得見佛。
斯則淨飯國王之太子也，字悉達多，祖號師子頰，父名淨飯，母曰摩耶。代代為輪王，姓瞿曇氏。復因能事，別姓釋迦。朗悟自然，藝術天備，雖居五欲，不受欲塵。遊國四門，見老、病、死及一沙門，還入宮中，深生厭離。忽於夜半，天神扶擎，遂騰寶馬，踰城出家。
苦行六年，知其非道，便依正觀，以取菩提。時有牧牛女人，煮乳作糜，其沸高踊，牧女驚異，以奉菩薩。菩薩食之，氣力充實，入河洗浴，將登岸時，樹自低枝，引菩薩上。菩薩從此受吉祥草，坐菩提樹。惡魔見已，生瞋惱心，云：此人者，欲空我界。即率官屬十八億萬，持諸苦具，來怖菩薩。促令急起，受五欲樂。又遣妙意天女三人，來惑菩薩。爾時，入勝意慈定，生憐愍心，魔軍自然墮落退散，三妙天女化為癭鬼。降魔軍已，於二月八日明相出時，而成正覺。
既成佛已，觀眾生根，知其樂小，未堪大法。即趣波羅奈國，度憍陳如等五人，轉四諦法輪。此則三寶出現之始也。其後說法度人之數，大集菩薩之會，甚深無相之談，神通示現之力，經文具之矣。又於一時昇忉利天，九旬安居，為母說法。時優闐國王及波斯匿王，思慕佛德，刻檀畫㲲，以寫佛形，於後佛從忉利天下，其所造像，皆起避席。佛摩其頂曰：汝於未來，善為佛事。佛像之興，始於此矣。化緣將畢，時徒厭怠，佛便告眾，卻後三月，吾當涅槃。復記後事，如經具說。
然如來實身常在不滅。故法華云，常在靈鷲山及餘諸住處。今生滅者，是佛化身。為欲汲引，現同其類，所以受生；復欲令知，有為必遷；所以示滅。又眾生根熟，所以現生；眾生感盡，所以現滅。佛涅槃後，人天供養，起諸寶塔。
又大迦葉召千羅漢，結集法藏。阿難從鎖鬚入，誦出佛經，一無遺漏，如缾瀉水，置之異器。一百年外，有鐵輪王，字阿輸柯，亦名阿育。役御神鬼，於一日中，天上人閒，造八萬四千舍利寶塔。其佛遺物，衣缽杖等，及諸舍利，神變非一。逮漢明感夢金軀，日佩丈六之容，一如釋迦本狀。又吳主孫權燒椎舍利，無所變壞。爰及浮江，石像汎海。瑞容般若冥力，觀音密驗，別記具之，事多不錄。
竊聞象分庖卦，克贊神明之德：訓啟箕疇，載穆彝倫之敘，自茲以降，述者尤多，莫不葉璿政而增輝，仞金閨而聳價。矧乎真乘上智，津萬有以興言；秘藏圓音，警百靈而暢旨。燭迷均於麗景，清神比於甘露，自非六瓔踐位，四輪飛德，豈能探賾至真，硏機妙本。是知茂於道者，其教孔修；昌於業者，其文伊煥。
伏惟皇帝陛下，徇齊纂極，聖敬凝旒。十善揚仁，化柔蟠竁之表；四等調俗，風高胥燧之前。猶且峻玄範而摛詞，藻常源而衍鑒。霈垂汙綍，留思給園。遂以匠物之餘，親迂睿指；正名之末，特繕嘉題。僧等荷鎔施之恩，緘紹隆之澤。爰初肅召，載惕中襟。伏以聖旨難晞，玄津罕涉，空思側管，嗟混沌之未開；寔賴叫閽，時象罔其如得。
蘭臺太史兼左侍極應山縣開國侯某，獎鑒弗疲，閱覽無滯。乃相與搴恕林之英萼，繳耆山之迅羽，搜八藏之殊珍，控三點之靈液，用成一部，勒為十卷。較其精詣，事絕稱言。然以教海既沖，法門猶廣，雖要妙之旨已具前修，而博贍之文終資別錄。竊以登荊山者，思有獻於連城，遊楚濱者，願納貢於苞匭。況龍宮逸寶，照爛於情田；鹿菀遺芳，芬葩於字葉。茍懷貞藹，孰忘薦奉。加以成貸有循，明規在屬，方四披簡，則琳琅畢炫，擬之區別，則蘭菊自分。有導斯來，譬東瀛之汱澮；各歸所應，類南籥之宮徵。
以義相屬，凡逮十章。章分上下，成二十卷。經尋一千五百餘軸，義列三百六十餘條。所建十章，輒成四例：初二立真俗之境，次雙明染淨之由，中四坦脩證之塗，後兩垂汲引之範。相次為敘，各隸多目。俾大義粲然，至言罔墜。曖千門之列敞，侈百隧之兼儲。同夫曉宿編珠，誠不倫而磊落；春叢綴錦，諒非工而彬布。寔由玄覽深契，故使奧旨冥歸。伊其不紊，抑有憑矣。
然則一毛可以知鳳彩，故所錄未多；雙飛不足罄鳧洲，故餘美難極。既限金口之誨，良無玉屑之譏，其間掎削豪芒，斟酌去取，恐貽謬於千里，每加審於三復。粵以龍朔三年五月十七日，首奉綸言，迄今麟德元年五月四日，前後二部，汗青畢具。前則簡而能暢，後則博而無雜，庶可以振釋網之宏綱，摠法門之要鍵，開息心之勝躅，備多聞之靈囿。伏願醍醐上味，永沃宸衷；般若明珠，長輝睿握。斯文不墜，真宗與日月俱懸；茲福無疆，寶祚將穹壤齊固。云爾。
禪林妙記後集摠目凡十章：一、真性，二、假緣，三、流染，四、即淨，五、觀門，六、行法，七、乘位，八、極果，九、教力，十、化功。右一一章，管多法聚。
自夫六爻爰起，八卦成列，肇有書契，昭乎訓典。鳳篆龍圖，金簡玉字，百家異轍，萬卷分區。雖理究精微，言殫物範，而紀情括性，未出於寰中。原始要終，詎該於俗外，亦有藏史之說，園吏之談，寶經浮誕，錦籍紆怪，同鏤冰而無成，若書空而匪實。與夫貫華妙旨，寫葉玄詞，二乘之宏博，八藏之沉秘，競以淺深，較其優劣。亦猶蟻垤之小，比峻於嵩華；牛涔之微，爭長於江漢。夫其顯了之義，隱密之規，解脫之門，摠持之苑，前際後際並契真如，初心末心咸歸正覺。導迷生於慾海，情塵共心垢同消；引窮子於慈室，衣寶與髻珠雙至。化溢恆沙之境，功被微塵之劫。大哉，至矣！不可得而稱焉。
洎偕雨徵周，佩日通漢，蔡愔西涉，竺蘭東遊，金口之詞，寶臺之旨，盈縑積籀，被乎中域。而卷軸繁夥，條流深曠，實相真源，卒難詳覽。暨我皇唐造物，聖上君臨，玄教聿宣，緇徒允合。傳輝寫液，照潤區宇，梵響誦音，喝咽都甸，弘宣之盛，指喻難極。
屬有西明大德道世法師者，字玄惲，釋門之領䄂也。幼嶷聚砂，落飾綵衣之歲，慈殷接蟻，資成具受之壇。戒品圓明，與吞珠而等護；律義精曉，隨照鏡而同欣。愛慕大乘，洞明實相，爰以英博召居西明，遂以五部餘閑，三藏遍覽。以為古今綿代，制作多人。雖雅趣佳詞，無足於博記。所以搴文囿之菁華。嗅大義之瞻蔔，以類編錄，號曰法菀珠林。摠一百篇，勒成十帙。義豐文約，紐虞氏之博要；跡宣道鏡，晞祐上之弘明。其言以美，其道斯著，舉至賾而無遺，包妙門而必盡。粵以大唐麟德三年歲在攝提，律惟沽洗三月十日，纂集斯畢。庶使緝玄詞者，探卷而得意珠；軌正道者，披文而飲甘露。繹之以知微，觀之而睹隩，與環景而齊照，將琁穹而共久。
覽近示，知欲見令道義。夫釋教凝深，至理淵粹。一相之道，杳然難測；不二之門，寂焉無響。自非深達玄宗，精解妙義，若斯之處，豈易輕辨？至於宣揚正教，在乎利物耳。弟子之於內義，誠自好之樂之。然鉤深致遠，多所未悉，為利之理，蓋何足論。諸僧並入法門，遊道日廣。至於法師，彌不俟說。云欲見餐稟，良所未喩。想得此意，不復多云。統和南。
釋法雲啟：殿下以生知上識，精義入神，自然勝辯，妙談出俗。每一往復，闔筵心醉，真令諸天讚善，實使釋梵雨華。貧道雖幼知向方，而長無成業，簉之濫吹聖明，而識慚無退者，豈不願餐幽致？敢祈仰者，誠在希聞妙說。今猥蒙答旨，未許群情，退思輕脫，用深悚懼。渴仰有實，飢虛非假，循思檢願，重以祈聞。唯希甘露當開，用得永祛鄙吝。伏願四弘本誓，曲允三請。殷勤謹啟。
重覽來示，知猶欲令述義，不辨為利，具如前言。甘露之開，彌慚來說，若止是略標義宗，無為不爾。但愧以魚目擬法師之夜光耳。統和南。
臣統啟：應勑左右佰佛掌，奉宣勑旨，垂齎水犀如意一柄。式是道義所須，白玉照采，方斯非貴，珊瑚挺質，疋此未珍。雕剞既成，先被庸薄，如蒙漢帝之簪，似獲趙堯之印。謹仰承威神，陳諸講席。方使歡喜羅漢，懷棄鉢之嗟；王式碩儒，折驪駒之辯。熊飾寶刀，子桓恧其大齎；犛牛輕拂，張敞慚其舊儀。殊恩特降，伏深荷躍。不任下情，謹啟事以聞。謹啟。
二諦理實深玄，自非虛懷，無以通其弘遠。明道之方，其由非一。舉要論之，不出境智。或時以境明義，或時以智顯行。至於二諦即是就境明義，若迷其方，三有不絕；若達其致，萬累斯遣。所言二諦者，一是真諦，二名俗諦。真諦亦名第一義諦，俗諦亦名世諦。真諦、俗諦，以定體立名，第一義諦、世諦，以褒貶立目。若以次第言說，應云一、真諦，二、俗諦。一與二合數則為三，非直數過於二。亦名有前後，於義非便。真既不因俗而有，俗亦不由真而生。正可得言一真一俗。真者是實義，即是平等，更無異法，能為雜閒。俗者即是集義，此法得生，浮偽起作。第一義者，就無生境中別立美名，言此法最勝、最妙無能及者。世者以隔別為義，生滅流動無有住相。涅槃經言，出世人所知名第一義諦，世人所知名為世諦。此即文證，褒貶之理。二諦立名，差別不同。真俗世等以一義說，第一義諦以二義說。正言此理，德既第一，義亦第一。世既浮偽，更無有義，所以但立世名。諦者以審實為義，真諦審實是真，俗諦審實是俗。真諦離有離無，俗諦即有即無。即有即無，斯是假名。離有離無，此為中道。真是中道，以不生為體；俗既假名，以生法為體。
南澗寺慧超諮曰：浮偽起作，名之為俗，離於有無，名之為真。未審浮偽，為當與真一體，為當有異令旨答曰：世人所知，生法為體，出世人所知，不生為體。依人作論，應如是說。若論真即有是空，俗指空為有。依此義明，不得別異。又諮：真俗既云一體，未審真諦亦有起動，為當起動，自動不關真諦？令旨又答：真理寂然，無起動相。凡夫惑識，自橫見起動。又諮：未審有起動，而凡夫橫見；無起動而凡夫橫見。令旨又答：若有起動，則不名橫見；以無動而見動，所以是橫見。又諮：若法無起動，則唯應一諦。令旨又答：此理常寂，此自一諦。橫見起動，復是一諦。准應有兩，不得言一。又諮：為有橫見，為無橫見？令旨又答：依人為語，有此橫見。又諮：若依人語，故有橫見，依法為談，不應見動。令旨又答：法乃無動，不妨橫者自見其動。
丹陽尹晉安王蕭綱諮曰：解旨依人，為辨有生不生。未審浮虛之與不生，只是一體，為當有異？令旨答曰：凡情所見，見其起動；聖人所見，見其不生。依人為論，乃是異體。若語相即，則不成異。具如向釋，不復多論。又諮：若真不異俗，俗不異真，豈得俗人所見，生法為體；聖人所見，不生為體？令旨答：即俗知真，即真見俗。就此為談，自成無異。約人辨見，自有生不生殊。又諮：未審俗諦之體，既云浮幻，何得於真實之中見此浮幻？令旨答：真實之體，自無浮幻。惑者橫構，謂之為有。無傷真實，體自虛玄。又諮：聖人所見，見不流動；凡夫所見，自見流動。既流不流異，愚謂不得為一。令旨答：不謂流不流，各是一體，正言凡夫於不流之中，橫見此流。以是為論，可得成一。又諮：真寂之體，本自不流，凡夫見流，不離真體。然則但有一真，不成二諦。令旨答：體恆相即，理不得異。但凡見浮虛，聖睹真寂。約彼凡聖，可得立二諦名。
招提寺慧琰諮曰：凡夫見俗，以生法為體；聖人見真，以不生為體。未審生與不生，但見其異，復依何義而得辨一？令旨答曰：凡夫於無稱有，聖人即有辨無。有無相即，此談一體。又諮：未審此得談一，一何所名？令旨答：正以有不異無，無不異有，故名為一。更無異名。又諮：若無不異有，有不異無。但見其一，云何為二？令旨答：凡夫見有，聖人見無。兩見既分，以茲成二。又諮：聖人見無，無可稱諦。凡夫見有，何得稱諦？令旨答：聖人見無，在聖為諦。凡夫審謂為有故，於凡為諦。
棲玄寺曇宗諮曰：聖人為見世諦，為不見世諦？令旨答曰：聖人知凡人見有世諦，若論聖人，不復見此。又諮：聖人既不見世諦，云何以世諦教化眾生？令旨答：聖人無惑，自不見世諦，無妨聖人知凡夫所見。故曲隨物情，說有二諦。又諮：聖人知凡見世諦，即此凡夫不？令旨答：此凡即是世諦，聖人亦不見此凡。又諮：聖既不見凡，焉知凡見世諦？令旨答：聖雖自無凡，亦能知有凡。自謂為有，故曲赴其情，為說世諦。
司徒從事中郎王規諮曰：未審真俗既不同，豈得相即之義？令旨答：聖人所得，自見其無；凡人所得，自見其有。見自不同，無妨俗不出真外。又諮：未審既無異質，而有二義，為當義離於體，為當即義即體？令旨答：更不相出，名為一體。愚聖見殊，自成異義。又諮：凡夫為但見俗，亦得見真？令旨答：止得見俗，不得見真。又諮：體既相即，寧不睹真？令旨答：凡若見真，不應睹俗，睹俗既妄，焉得見真？
靈根寺僧遷諮曰：若第一以無過為義，此是讚嘆之名。真離於俗，亦應是讚嘆之名。令旨答曰：即此體真，不得言嘆。第一義諦既更立美名，所以是嘆。又諮：無勝我者，既得稱讚嘆，我體即真，何故非嘆？令旨答：無勝我者，所以得稱讚嘆，我體即真，亦是我真，故非讚嘆。又諮：我無過者，所以得稱讚嘆。我是不偽，何得非讚？令旨答：不偽、真是當體之名，如人體義，謂之解義，正足稱其實體，豈成讚嘆？又諮：此法無能出者，焉得即是讚嘆？令旨答：既云無出，非讚如何？
羅平侯蕭正立諮曰：未審俗諦是生法以不？令旨答曰：俗諦之體，正是生法。又諮：俗既橫見，何得有生？令旨答：橫見為有，所以有生。又諮：橫見為有，實自無法。實既無法，說何為生？令旨答：即此生法，名為橫見，亦即此橫見，名為生法。又諮：若是橫見不應有生，若必有生，名何橫見？令旨答：既云橫見，實自無生。但橫見為有，有此橫生。
衡山侯蕭恭諮曰：未審第一義諦既有義目，何故世諦獨無義名？令旨答曰：世既浮俗，無義可辨。又諮：若無義可辨，何以稱諦？令旨答：凡俗審見，故立諦名。又諮：若凡俗見有，得受諦名，亦應凡俗見有，得安義字？令旨答：凡俗審見，故諦名可立；浮俗無義，何得強字為義？又諮：浮俗雖無實義，不無浮俗之義。既有此浮俗，何得不受義名？令旨答：正以浮俗故，無義可辨。若有義可辨，何名浮俗。
中興寺僧懷諮曰：令旨解言，真不離俗，俗不離真。未審真是無相，俗是有相。有無相殊，何得同體？令旨答曰：相與無相，此處不同。但凡所見有，即是聖所見無。以此為論，可得無別。又諮：既是一法，云何得見為兩？見既有兩，豈是一法？令旨答：理乃不兩。隨物所見，故得有兩。又諮：見既有兩，豈不相違？令旨答：法若實兩，可得相違。法常不兩，人見自兩，就此作論，焉得相乖？又諮：人見有兩，可說兩人。理既是一，豈得有兩？令旨答：理雖不兩，而約人成兩。
始興王第四男蕭映諮曰：第一義諦，其義第一，德亦第一不？令旨答曰：義既第一，德亦第一。又諮：直言第一，已苞德義。何得復加義字，以致繁複？令旨答：直言第一，在義猶昧，第一見義，可得盡美。又諮：若加以義字，可得盡美，何不加以德字，可得盡美？令旨答：第一是德，豈待復加？但加義字，則德義雙美。又諮：直稱第一，足見其美。偏加義字，似有所局。令旨答：第一表德，復加義字，二美俱陳，豈有所局？
吳平世子蕭勵諮曰：通旨云，第一義諦、世諦褒貶立名。真俗二諦，定體立名。尋真諦之理，既妙絕言慮。未審云何有定體之旨？令旨答曰：談其無相，無真不真。寄名相說，以真定體。又諮：若真諦無體，今寄言辨體，未審真諦無相，何不寄言辨相？令旨答：寄言辯體，猶恐貶德，若復寄言辯相，則有累虛玄。又諮：真諦玄虛，離於言說。今既稱有真，豈非寄言辯相？令旨答：寄有此名，名自是相。無傷此理，無相虛寂。又諮：未審此寄言辯體，為是當理，為不當理？令旨答：無名而說名，不全當理。又諮：若寄言辯名，名不當理。未審此寄，將何所說？令旨答：雖不當理，為接引眾生，須名相說。
宋熙寺慧令諮曰：真諦以不生為體。俗諦以生法為體。而言不生即生，生即不生。為當體中相即，為當義中相即？令旨答云：體中相即，義不相即。又諮：義既不即，體云何即？令旨答：凡見其有，聖睹其無。約見成異，就體恆即。又諮：體既無兩，何事須即？令旨答：若體無別兩，緣見有兩，見既兩異，須明體即。又諮：若如解旨，果是就人明即？令旨答：約人見為二，二諦所以名生，就人見明即，此亦大妨。
始興王第五男蕭曄諮曰：真諦稱真，是實真不？令旨答曰：得是實真。又諮：菩薩會真之時，為忘俗忘真不？令旨答：忘俗忘真，故說會真。又諮：若忘俗忘真，故說會真，忘俗忘真，何謂實真？令旨答：若存俗存真，何謂實真？正由兩遣，故謂實真。又諮：若忘俗忘真，而是實真，亦應忘真忘俗，而是實俗。令旨答：忘俗忘真，所以見真，忘真忘俗，彌見非俗。又諮：菩薩會真，既忘俗忘真。今呼實真，便成乖理。令旨答：假呼實真，終自忘真。兩忘稱實，何謂乖理？
興皇寺法宣諮曰：義旨云，俗諦是有是無，故以生法為體。未審有法有體，可得稱生。無是無法，云何得有生義？令旨答曰：俗諦有無相待，而立既是相待，故並得稱生。又諮：若有無兩法，並稱為生，生義既一，則有無無異？令旨答：俱是凡夫所見，故生義得同。是有是無，焉得不異？又諮：若有無果別，應有生不生。令旨答：既相待立名，故同一生義。
程鄉侯蕭祇諮曰：未審第一之名，是形待以不？令旨答曰：正是形待。又諮：第一無相，有何形待？令旨答：既云第一，豈得非待？又諮：第一是待，既稱第一。世諦待於第一，何不名為第二？若俗諦是待，而不稱第二，亦應真諦是待，不名第一。令旨答：若稱第一是待，於義已足。無假說俗，第二方成相待。又諮：若世諦之名不稱第二，則第一之稱，無所形待。令旨答：第一褒真，既云相待。世名是待，直置可知。
光宅寺法雲諮曰：聖人所知之境，此是真諦。未審能知之智，為是真諦，為是俗諦？令旨答曰：能知是智，所知是境。智來冥境，得言即真。又諮：有智之人，為是真諦，為是俗諦？令旨答：若呼有智之人，即是俗諦。又諮：未審俗諦之人，何得有真諦之智？令旨答：聖人能忘於俗，所以得有真智。又諮：此人既冥無生，亦應不得稱人。令旨答：冥於無生，不得言人。寄名相說，常自有人。
靈根寺慧令諮曰：為於真諦中見有，為俗諦中見有？令旨答曰：於真諦中橫見有俗。又諮：俗諦之有，為實，為虛？令旨答：是虛妄之有。又諮：為當見妄，為當見有？令旨答：見於妄有。又諮：無名相中，何得見有名相？令旨答：於無名相見有名相，所以妄有。又諮：於無名相妄見為有，譬如火熱，惑者言冷。得就熱中有冷相不？若於無相，而有名相，亦於火中應有此冷？令旨答：火自常熱，妄見有冷，此自惑，冷熱不嘗異。
湘宮寺慧興諮曰：凡夫之惑，為當但於真有迷，於俗亦迷？令旨答曰：於真見有，此是迷真，既見有俗，不成迷俗。又諮：若使解俗，便成解真。若不解真，豈得解俗？令旨答：真理虛寂，惑心不解。雖不解真，何妨解俗？又諮：此心不解真，於真可是惑。此心既解俗，於俗應非惑。令旨答：實而為語，通自是惑，辨俗森羅，於俗中各解。
莊嚴寺僧旻諮曰：三十心中所得空解，為是真解，為是俗解？令旨答：可名相似解。又諮：未審相似，為真為俗？令旨答：習觀無生，不名俗解，未見無生，不名真解。又諮：若能照之智，非真非俗，亦應所照之境，非真非俗。若是非真非俗，則有三諦。令旨答：所照之境，既即無生。無生是真，豈有三諦？又諮：若境即真境，何不智即真智？令旨答：未見無生，故非真智。何妨此智未真，而習觀真境，豈得以智未真，而使境非真境？
宣武寺法寵諮曰：真諦不生不滅，俗諦有生有滅，真俗兩義，得言有異。談其法體，只得是一。未審體從於義，亦得有二不？令旨答曰：體亦不得，合從於義。又諮：未審就凡聖兩見，得言兩義。亦就凡聖兩見，得言兩體。令旨答：理不相異，所以云一。就凡聖兩見，得有二體之殊。又諮：若使凡者見有，聖人見無，便應凡夫但見世諦有，聖人應見太虛無。令旨答：太虛亦非聖人所見，太虛得名，由於相待。既由待生，並凡所見。又諮：凡夫所見空有，得言是一不？令旨答：就凡為語，有實異無；約聖作談，無不異有。
建業寺僧愍諮曰：俗人解俗，為當解俗參差而言解俗？為當見俗虛假而言解俗？令旨答曰：只是見俗參差，而言解俗。又諮：俗諦不但參差，亦是虛妄。何故解參差而不解虛妄？令旨答：若使凡夫解虛妄，即是解真不解虛妄。所以名為解俗。
光宅寺敬脫諮曰：未審聖人見真，為當漸見，為當頓見？令旨答曰：漸見。又諮：無相虛懷，一見此現，萬相並寂。未審何故見真，得有由漸？令旨答曰：自凡之聖，解有淺深，真自虛寂，不妨見有由漸。又諮：未審一得無相，並忘萬有。為不悉忘？令旨答：一得無相，萬有悉忘。又諮：一得無相忘萬有者，亦可一得虛懷。窮彼真境，不應漸見。令旨答：如來會寂，自是窮真。淺行聖人，恆自漸見。又諮：若見真有，漸不可頓會，亦應漸忘萬有，不可頓忘。令旨答：解有優劣，故有漸見，忘懷無偏，故萬有並寂。
法身虛寂，遠離有無之境，獨脫因果之外。不可以智知，不可以識識，豈是稱謂所能論辯？將欲顯理，不容默然。故隨從言說，致有法身之稱。天竺云達摩舍利，此土謂之法身。若以當體，則是自性之目，若以言說，則是相待立名。法者，軌則為旨；身者，有體之義。軌則之體，故曰法身。略就言說，粗陳其體，是常住身，是金剛身。重加研覈，其則不爾。若定是金剛，即為名相，定是常住，便成方所。所謂常住，本是寄名。稱曰金剛，本是譬說，及談實體，則性同無生。故云：佛身無為，不墮諸法。故涅槃經說：如來之身非身。是身無量無邊，無有足跡，無知無形，畢竟清淨。無知清淨而不可為無，稱曰妙有而復非有。離無離有，所謂法身。
招提寺慧琰諮曰：未審法身無相，不應有體，何得用體以釋身義？令旨答：無名無相，乃無體可論。寄以名相，不無妙體。又諮：若寄以名相，不無妙體，則寄以名相，不成無相。令旨答：既云寄以名相，足明理實無相。又諮：若寄以名相，而理實無相，理既無相，云何有體？令旨答：寄言軌物，何得無體？又諮：亦應寄言軌物，非復無相。令旨答：軌物義邊，理非無相。所言無相，本談妙體。又諮：真實本來無相，正應以此軌物。何得隱斯真實，強生言相？令旨答：真實無相，非近學所窺，是故接諸膚淺，必須寄以言相。
光宅寺法雲諮曰：未審法身常住，是萬行得不？令旨答曰：名相道中，萬行所得。又諮：既為萬行所得，豈言無相？若必無相，豈為萬行所得？令旨答：無名無相，何曾有得？寄以名相，假言有得。又諮：實有萬行，實得佛果。安可以無相，全無所得？令旨答：問者住心，謂實有萬行。今謂萬行自空，豈有實果可得？又諮：現有眾生修習萬行，未審何故全謂為無？令旨答：凡俗所見，謂之為有，理而檢之，實無萬行。又諮：經說常住，以為妙有。如其假說，何謂妙有？令旨答：寄以名相，故說妙有。理絕名相，何妙何有？
莊嚴寺僧旻諮曰：未審法身絕相，智不能知。絕相絕知，何得猶有身稱？令旨答曰：無名無相，曾有何身？假名相說，故曰法身。又諮：亦應假名相說，是智所照。何得不可以智知，不可以識識？令旨答：亦得寄名，慧眼所見。又諮：若慧眼能見，則可以智知。若智不能知，則慧眼無見。令旨答：慧眼無見，亦無法可見。又諮：若云無見，有何法身？令旨答：理絕聞見，實無法身。又諮：若無法身，則無正覺。正覺既有，法身豈無？令旨答：恆是寄言，故有正覺。正覺既在，寄言法身，何得定有？
宣武寺法寵諮曰：未審法身之稱，為正在妙本，金姿丈六，亦是法身。令旨答曰：通而為論，本跡皆是；別而為語，止在常住。又諮：若止在常住，不應有身，若通取丈六，丈六何謂法身？令旨答：常住既有妙體，何得無身？丈六亦能軌物，故可通稱法身。又諮：若常住無累，方稱法身。丈六有累，何謂法身？令旨答：眾生注仰，妄見丈六，丈六非有，有何實累？又諮：若丈六非有，指何為身？令旨答：隨物見有，謂有應身。又諮：既曰應身，何謂法身？令旨答：通相為辨，故兼本跡，覈求實義，不在金姿。
靈根寺慧令諮曰：未審為以極智，名曰法身，為以絕相，故曰法身？令旨答曰：無名無相，是集藏法身；圓極智慧，是實智法身。又諮：無名無相，則無身不身。既有法身，何謂無相？令旨答：正以無相，故曰法身。又諮：若以無相，故曰法身，則智慧名相非復法身。令旨答：既是無相，智慧豈非法身？又諮：如其有身，何名無相？若是無相，何得有身？令旨答：於無名相，假說法身。又諮：若假說法身，正在名相，云何直指無相，而謂法身？令旨答：既於無相，假立名相，豈得異此無相而說法身？
靈味寺靜安諮曰：未審法身，垂應以不？令旨答曰：法身無應。又諮：本以應化，故稱法身，若無應化，何謂法身？令旨答：本以軌則之體，名為法身。應化之談，非今所執。又諮：若無應化，云何可軌？既為物軌，豈無應化？令旨答：眾生注仰蒙益，故云能為物軌。化緣已畢，何所應化？又諮：若能益眾生，便成應化。若無應化，何以益物？令旨荅：能生注仰，軌則自成，何勞至人，俯應塵俗？又諮：既生注仰，豈無應化？若無應化，注仰何益？令旨答：正由世尊至極，神妙特深，但令注仰，自然蒙祐。若應而後益，何謂至神？不應而益，故成窮美。若必令實應，與菩薩豈殊？
臣統啟：主書管萬安，奉宣敕旨，以臣今講竟，曲垂勞問。伏以正言深奧，總一群經，均斗杓以命四時，等太陽而照萬國。臣不涯庸淺，輕敢奉宣，莫惻天文，徒觀玉府，慚悚交并，寢興無寘。仰降中使，俯賚光臨，榮荷殊慈，靡知啟處。不任下情，謹附啟事謝聞。謹啟。
謝敕參解講啟。
臣統啟：主書周昂，奉宣敕旨，垂參臣今解講。伏以至理希夷，微言淵奧，非所能鑽仰。遂以無庸，叨茲宣釋。將應讓齒，反降教胄之恩；允宜尚學，翻荷說經之詔。竊以挾八威之策，則神物莫干；服九丹之華，則仙徒可役。臣仰承皇威，訓茲學侶，奉揚聖旨，洞曉群儒。鼓冶異師，陶鈞久滯，方使惠施，恧其短長。公孫罷其堅白，王生挫辨既盡神氣。法開受屈，永隱東峰。中使曲臨，彌光函席。仰戴殊慈，不知啟處。不任下情，謹奉啟事謝聞。謹啟。
臣統啟：後閤應敕木佛子奉宣敕旨，垂賚制旨大般涅槃經講疏一部，十帙，合目百一卷。寒鄉睹日，未足稱奇，採藥逢仙，曾何譬喜？臣伏以六爻所明，至邃窮於幾象；四書所總，施命止於域中。豈有牢籠因果，辨斯寶城之教；網羅真俗，開茲月滿之文？方當道洽大千，化均百億，雲彌識種，雨遍身田。豈復論唐帝龜書、周王策府？何待刊寢槃盂、屏黜丘、索？甘露妙典，先降殊恩，揣己循愚，不勝慶荷。不任頂戴之至，謹奉啟謝聞。
臣統啟：宣詔王慧寶奉宣敕旨，垂賚制旨大集經講疏二袠十六卷。甘露入頂，慧水灌心，似闇遇明，如飢獲飽。伏以非色非欲，二界同坊，匪文匪理，三乘雲集。四辨言而未極，八聲闡而莫窮。俯應天機，垂茲聖作，同真如而無盡，與日月而俱懸。但觀寶舂山，獲珠大海。臣實何能，恆蒙誘被？張奏谷筆，豈足陳心，抗袖長言，未申歌舞，不任喜荷之至。謹奉啟謝聞。謹啟。
王白：仰承比往開善，聽講涅槃，縱賞山中，遊心人外。青松白霧，處處可悅，奇峰怪石，極目忘歸。加以法水晨流，天花夜落，往而忘反，有會昔言。王牽物從務，無由獨往，仰此高蹤，寸心如結。謹白。
王白：闊絕音旨，每用延結，風嚴寒勁，願比怡和。伏承淨名法席，親承金口，辭珍鹿苑，理愜鷲山，微密秘藏於斯既隆，莊嚴道場自茲彌闡。豈止心燈夜炳，亦乃意蕊晨飛。況思弘明，本長內教，今陪十善之車，開八政之路，流般若之水，洗意識之塵。以此春翹，方為秋實。王每憶華林勝集，亦叨末位，終朝竟夜，沐浴妙言。至於席罷日餘，退休增省，攜手登臨，兼展談笑，仰望九層，俯窺百尺，金池動月，玉樹含風。當於此時，足稱法樂。
今卷惟之部乘傳一隅。聞慧雨滂流，喜躍充遍，徒挹懸河，無由承稟。空無所有，不瑩情靈。緣癡有愛，自嗟難拔。兼下車以來，義言蓋少，舊憶已盡，新解未餐。既慚口誦，復非心辯。永謝寫瓶，終慚染疊。況慈雲既被，智海亦深，影末波餘，希時灑拂。但暌違轉積，興言盈瞼。願加敬納，言不宣意。謹白。
廣信縣開國侯蕭映，惶恐死罪。信至奉誨，清言兼紙。文采巨麗，慰喻綢繆。比日寒霜慘切，伏願興居和悆。民富重殷，無過抑損。下官智昏識闇，學淺人凡。遂得擁卷琁階，親奉教義，耳餐甘露，心承制說，天思淵深，叡情廣奧。三明一鑒，釋滯義於久迷；四辨既陳，闡難思而頓解。豈漢皇夢邇，而梵響復弘；雖晉帝留心，而微言始見。每至夕趍瓊筵，晨登朱陛，不曾不憶芳林勝集，玄圃法座。殿下曳舄寶雲，或縱容而問道；拖裾博望，乍折角而解頤。于時，謬齒末筵，預聞清論，親奉話言，數陪顏色。至於今者講席，殿下限同分陜，謬頒天獎，猶及下官。誰不欽仁，寧無戀德，傾心東注，恆以係仰為先。
下官蒙蔽，久已仰慕，雖聞妙義，愚心難啟。方欲馳鶩枌鄉，訪疑下席，忽逢令旨，垂覓波餘，尋讀戰遑，俯仰慚恧。庶為恩謔，少泰下情。正當慈雲智海，翻以仰屬，謝瓶慚疊，實歸庸菲。下官惑緣既積，塵累未消，近攝衛乖方，遂中途感疾。不得餐承究竟，闕聞末品。徒自剋責，終關緣運。不審比日，何以怡神，披閱儒史，無乃損悆。
下官每訪西郵，備餐令德。仰承觀囑於章華之上，或聽訟於甘棠之下。未嘗不文翰紛綸，終朝不息，清論玄談，夜分乃寐。春華之客，登座右而升堂；秋實之賓，應虛左而入室。文宗義府，於焉總萃，唯此最樂，實驗茲辰。下官昔遊梁苑，曲蒙眷顧，今者獨隔清顏，久暌接仰，傾心已結，興言涕欷，唯冀音旨，時賜沾及。
伏願珍重，尋更下承，曲奉恩誨，用深銘荷。映死罪死罪。
佛者，覺也，覺者，知也。凡夫之與佛地，立善知惡，未始不同也。但佛地所知者，得善之正路；凡夫所知者，失善之邪路。凡夫得正路之知，與佛之知不異也。正謂以所善非善故，失正路耳。故知凡夫之知，與佛之知不異。由於所知之事異，知不異也。凡夫之所知，不謂所知非善，在於求善而至於不善。若積此求善之心，會得歸善之路。或得路，則至于佛也。此眾生之為佛性，寔在其知性常傳也。
一切種智，與五道六趣眾生，共有受知之分，無分異也。
問曰：受知非知耶？
答曰：非也。
問：此以何為體？
答曰：相續不滅是也。相續不滅所以能受知，若今生陶練之功漸積，則來果所識之理轉精。轉精之知來應，以至於佛，而不斷不絕也。若今生無明，則來果所識轉闇。轉闇之知亦來應，以至於六趣也。受知之具，隨緣受知，知之美惡，不關此受知之具也。
問曰：知非知，既聞命矣。受知受，知自是相續不滅，知自然因緣中來，與此受知之，具從理而相關。
答曰：有此相續不滅，自然因果中來。有因有果，何得無善無惡乎？
凡含靈之性莫不樂生，求生之路參差不一。一爾流遷，塗徑各異，一念之間，眾緣互起。一因一果內有差忒，好生之性萬品斯同。自然所稟非由緣立，固知樂生非因緣，因緣非樂生也。雖復俱宅形骸，而各是一物。一念既召眾緣，眾緣各隨念起。善惡二念誠有不同，俱資外助事由一揆。譬諸非水非土，穀芽不生。因緣性識，其本既異，因果不惑雖則必然，善惡獨起亦有受礙。雖云獨起，起便成因。內因外緣，寔由乎此。
凡人一念之時，七尺不復關所念之地。凡人一念，聖人則無念不盡。聖人無已，七尺本自若空。以若空之七尺，總無不盡之萬念，故能與凡夫異也。凡人一念，忘彼七尺之時，則目廢於視，足廢於踐。當其忘目忘足，與夫無目無足，亦何以異哉？凡人之暫無本實有，無未轉瞬有已隨之。念與形乖則暫忘，念與心謝則復合。念在七尺之一處，則他處與異人同，則與非我不異。但凡人之暫無，其無甚促；聖人長無，其無甚遠。凡之與聖，其路本同。一念而暫忘，則是凡品；萬念而都忘，則是大聖。以此為言，則形神幾乎。
或人疑因果相主毫分不差，善惡之來皆有定業，而六度所修，咸資力致。若修此力致，復有前因。因熟果成自相感召，則力致之功不復得立，六度所修幾於廢矣。釋迦邁九劫，勇猛所成。勇猛之因定於無始，本不資九，安得稱起？余以為因果、情照本是二物。先有情照，卻有因果，情照既動，而因果隨之。未有情照，因果何託？因識二塗，用合本異。其本既異，厥體不同。情照別起，於理非礙，六度、九劫差不足疑也。
含生之類，識鑒相懸，等級參差，千累萬沓。昆蟲則不逮飛禽，飛禽則不逮犬馬。昺明昭著，不得謂之不然。
又人品以上，賢愚殊性，不相窺涉，不相曉解。燕北越南，未足云匹。其愚者則不辨菽麥，悖者則不知愛敬。自斯以上，性識漸弘。班固九品，曾未概其萬一。何者？賢之與愚，蓋由知與不知也。愚者所知則少，賢者所知則多。而萬物交加，群方緬曠，情性曉昧，理趣深玄。由其塗求其理，既有曉昧之異，遂成高下之差。自此相傾，品級彌峻。窮其原本，盡其宗極，互相推仰，應有所窮。其路既窮，無微不盡，又不得謂不然也。
且五情各有分域，耳目各有司存。心運則形忘，目用則耳廢。何則？情靈淺弱，心慮雜擾，一念而兼，無由可至。既不能兼，紛糾遞襲，一念未成他端互起，互起眾端復同前矣。不相兼之由，由於淺惑，惑淺為病，病於滯有。不淺不惑，出於兼忘，以此兼忘，得此兼照。自凡夫至于正覺，始惑於不惑，不兼至能兼，又不得謂不然也。
又昆蟲夭促，含靈靡二。或朝生夕殞，或不識春秋，自斯而進，脩短不一。既有其短，豈得無長？虛用損年，善攝增壽，善而又善，焉得無之？又不得謂之不然也。
生既可夭，則壽可無夭。夭既無矣，則生不可極。形神之別，斯既然矣。然形既可養，神寧獨異？神妙形麤，較然有辨。養形可至不朽，養神安得有窮？養神不窮，不生不滅，始末相校，豈無其人？自凡及聖，含靈義等，但事有精麤，故人有凡聖。聖既長存，在凡獨滅？本同末異，義不兼通。大聖貽訓，豈惑斯哉？
來論云：形即是神，神即是形。又云：人體是一，故神不得二。
若如雅論，此二物不得相離，則七竅百體，無處非神矣。七竅之用既異，百體所營不一，神亦隨事而應，則其名亦應隨事而改。神者對形之名，而形中之形各有其用，則應神中之神，亦應各有其名矣。今舉形則有四支、百體之異，屈伸、聽受之別。各有其名，各有其用。言神惟有一名，而用分百體，此深所未了也。若形與神對，片不可差，何則形之名多，神之名寡也？
若如來論，七尺之體亦有七尺之神，神則無處非形，形則無處非神矣。刀則惟刃是利，非刃則不受利名。故刃是舉體之稱，利是一處之目。刀之與利既不同矣，形之與神豈可妄合耶？
又昔日之刀今鑄為劍，劍利即是刀利，而刀形非劍形，於利之用弗改，而質之形已移。與夫前生為甲，後生為丙，天人之道或異，往識之神猶傳。與夫劍之為刀，刀之為劍，有何異哉！又一刀之質分為二刀形，形已分矣，而各有其利。今取一牛之身而割之為兩，則飲齕之生即謝，任重之用不分。又何得以刀之與利，譬形之與神耶？
來論謂刀之與利，即形之有神。刀則舉體是一利，形則舉體是一神。神用於體則有耳目、手足之別。手之用不為足用，耳之用不為眼用。而利之為用，無所不可，亦可斷蛟蛇，亦可截鴻鴈。非一處偏可割東陵之瓜，一處偏可割南山之竹。若謂利之為用亦可得分，則足可以執物，眼可以聽聲矣。若謂刀背亦有利，兩邊亦有利，但未鍛而銛之耳。利若遍施四方，則利體無處復立，形方形直並不得施利。利之為用，正在一邊，毫毛處耳。神之與形舉體若合，又安得同乎？刀若舉體是利，神用隨體則分。若使刀之與利，其理若一，則胛下亦可安眼，背上亦可施鼻。可乎？不可也！若以此譬為盡耶，則不盡；若謂本不盡耶，則不可以為譬也。
若形即是神神即是形，二者相資理無偏謝，則神亡之日形亦應消。而今有知之神亡，無知之形在。此則神本非形，形本非神，又不可得強令如一也。
若謂總百體之質謂之形，總百體之用謂之神。今百體各有其分，則眼是眼形，耳是耳形，眼形非耳形，耳形非眼形。則神亦隨百體而分，則眼有眼神，耳有耳神，耳神非眼神，眼神非耳神也。而偏枯之體，其半已謝，已謝之半，事同木石。譬彼僵尸永年不朽，則此半之神亦應與此半同滅。半神既滅，半體猶存。形神俱謝，彌所駭惕。若夫二負之尸，經億載而不毀，單開之體，尚餘質於羅浮。神形若合，則此二士不應神滅而形存也。
來論又云欻而生者欻而滅者，漸而生者漸而滅者，請借子之衝，以攻子之城。漸而滅謂死者之形骸，始乎無知，而至于朽爛也。若然，則形之與神本為一物，形既病矣，神亦告病；形既謝矣，神亦云謝。漸之為用應與形俱，形以始亡未朽為漸，神獨不得以始末為漸耶。
來論又云：生者之形骸變為死者之骨骼。
案如來論，生之神明，生之形骸。既化為骨骼矣，則生之神明獨不隨形而化乎？若附形而化，則應與形同體。若形骸即是骨骼，則死之神明不得異生之神明矣。向所謂死，定自未死也。若形骸非骨骼，則生神化為死神。生神化為死神，即是三世，安謂其不滅哉？死神若隨形，形既無知矣。形既無知神本無質，無知便是神亡，神亡而形在，又不經通。若形雖無知神尚有知，形神既不得異，則向之死形，翻復非枯木矣。
泉亭令德有朱三議者，非惟外學通敏，亦是內信淵明，常自心重大乘，口誦般若。忽著自然之論，便成有性之執，或是示同邪見，或是實起倒心。交復有損正真，過傷至道。聊裁後論，以祛彼執。雖復辭無足採，而理或可觀。若與余同志，希共詳覽也。
寓茲先生喟然歎曰：夫萬法萬性，皆自然之理也。夫惟自然，故不得而遷貿矣。故善人雖知善之不足憑也，善人終不能一時而為惡；惡人復以惡之不足誡也，惡人亦不能須臾而為善。又體仁者不自知其為善，體愚者不自覺其為惡。皆自然而然也。
座右之賓假氏大夫，忽然作色而謂曰：固哉，先生之說也！違大道，而謬聖人之言。
先生曰：大道誰主？聖人何言？
大夫曰：大道無主而無所不主，聖人無言而無所不言。
先生曰：請言其所言，言性命之所由致乎？請說其所主，主善惡之報應乎？
大夫曰：何為其不然也？蓋天地扶大道之功以載育，聖人合天地之德以設教。序仁義五德以檢其心，說詩書六藝以訓其業。此聖人之言也。若積善之家必有餘慶，積不善之家必有餘殃。故曰聖人無親，常與善人。六極序而降行懲，五福陳而善心勸。三世為將，睹覆敗之權；七葉修善，有興隆之性。陳賞寵而不侯，邴昌疏而紹國。斯道家之效也。何先生言皆自然之理而不可遷貿者哉！
先生笑而應曰：世所謂捋繩之人，繩盡而不知遷，若大夫之徒是也。敬課管陋為吾子陳之。蓋二儀著而六子施，百姓育而五材用。用此句者，隔萬法而盡然焉。人為生最靈，膺自然之秀氣，稟妍媸盈減之質，懷哀樂喜怒之情，挺窮達脩短之命，封愚智善惡之性。夫哀樂喜怒伏之於情，感物而動；窮達脩短藏之於命，事至而後明；妍媸盈減著之於形，有生而表見；愚智善惡封之於性，觸用而顯徹。此八句者，總人事而竭焉。皆由自然之數，無有造為之者。夫有造為之者必勞，有出入之者必漏，有酬酢之者必謬。此三者，非造物之功也。故墨子曰：使造化三年成一葉，天下之葉少哉！
蓋聖人設權巧以成教，借事似以勸威。見強勇之暴寡怯也，懼刑戮之弗禁，乃陳禍淫之威。傷敦善之不勸也，知性命之不可易，序福善以獎之。故聽其言也，似若勿爽，徵其事也，萬不一驗。子以本枝繁植，斯履道之所致；蒸嘗莫主，由遺行之所招。身居逸樂，為善士之明報；體事窮苦，是惡人之顯戮。孫叔少不埋蛇，長無令尹之貴；邴吉前無陰德，終闕丞相之尊。若然，則天道以重華文命，答鯀叟之極愚；以商均丹朱，酬堯舜之至聖。太伯三世無翫兵之咎，而假嗣於仲虞；漢祖七葉不聞篤善之行，遂造配天之業。箕稱享用五福，身抱夷滅之痛；孔云慶鍾積善，躬事旅人之悲。顏冠七十之上，有不秀之旨；冉在四科之初，致斯人之嘆。而商臣累王荊南，冒頓世居塞北，首山無解顏之鬼，汨水有抱怨之魂。康成以姓改鄉，不濟小聖之禍；王褒哀變隴木，適受非妄之災。二生居衛，覆舟之痛誰罪？三仁在亳，剖心之酷何辜？
若乃側近邦畿密迩世代，非墳籍所載，在耳目之前者，至有腹藏孟門之險，心庫豺虺之毒，役慮唯以害他為念，行己必用利我為先。錐刀推其尖銳，谿壑訝其難滿。而則百兩外榮，千鍾內實，優偃綺羅，坐列甘膩，鳴金琯玉，富逸終身。自有懷白璧而為衿，鎣明珠而成性，心不能行啟蟄之殺，手不忍折方長之條。懷殊材而莫採，蓄美志而誰眄？偏糅於冗雜之中，見底於鄉閭之末。抱飢寒而溘死，與麋鹿而共埋。享嘗寂寞，孀孩無寄，名字不聞，煙沉電滅。如斯可恨，豈一人哉！
是知桀跖之凶殘，無懼來禍之將及；閔曾之篤行，勿擬後慶之當臻。故褐冠子曰：夫命者，自然者也。賢者未必得之，不肖者亦未必失之。斯之謂矣。
大夫曰：若子引百家之言，則列子之為名者必廉，廉斯貧；為名者必讓，讓斯賤。若然者，則貧賤者，立名之士所營而至也；則富貴者，貪競之徒所求而得也。何名自然之數哉？
先生曰：此乃一隅之說，非周於理者也。夫富貴自有貪競，富貴非貪競所能得；貧賤自有廉讓，貧賤非廉讓所欲邀。自有富貴而非貪求，貧賤而不廉讓。且子罕言命，道藉人弘，故性命之理，先聖之所憚說。善惡報應，天道有常而關哉。譬如溫風轉華，寒飆颺雪，有委溲糞之下，有累玉階之上。風飆無心於厚薄，而華霰有穢淨之殊途；天道無心於愛憎，而性命有窮通之異術。子聞于公待封而封至，嚴母望喪而喪及。若見善人便言其後必昌，若睹惡人便言其後必亡，此猶終身守株，而冀狡兔之更獲耳。
大夫於是斂容而謝曰：若僕者所執偏述而昧通途，守狹近而失遐曠。今承音旨，渙然蒙啟。譬猶疏蜀伏尸，歷萬古而忽悟；中山沉醉，未千朝而遽醒。請事斯語，以銘諸紳。
或問曰：朱子託憑虛之談，暢方寸之底。論情指事，深有趣焉，但詳之先典，有所未達。夫人哀樂喜怒之情，包善惡之性，資待之方不足，於是爭奪之事斯興。才識均者不能相御，天生仁聖寔使司牧。樂者聖人之所作，禮者先王之所制。三千之儀以檢其跡，五音之和以導其心。設爵以勸善，懸刑以懲惡，纖毫不漏，酬酢如響。玉帛云乎，非無為所薦；鼓鍾斯合，豈自然而諧？千科滿目，靡非力用所構；百貫參差，悉由智思而造。吾子湯武之臣隸，周孔之學徒，出入戶牖，伏膺名教。而云善人知善之不足憑也，惡人知惡之不足誡也。善不能招慶，禍不能報惡，是何背理之談也？且翱翔蠕動，猶知去就，況人為最靈，而同一自然之物。此豈高厚之詩，何取譬之非類？情所未達，敬待清酬。
答曰：昔盧敖北遭若士，自傷足跡之未曠；河宗東窺溟海，方歎秋水之不多。吾子習近成性，未易可與談遠大者也。今子以屈伸俯仰，心慮所為，彫鏤翦琢，身手所作。禮樂者聖人之所作，聖人者天地之所生。請為吾子近取諸身，則可以遠通諸物。子以耳聞眼見，足蹈手握，意謂孰使之然？身有痾疾冷熱，皆不自知，哀樂喜怒，興廢安在？何地有識者，自知識之所在者乎？有智者，自知智之所存者乎？若識遍身中，傷身則識裂；若智隨事起，事謝則智滅。果識不知識，智不知智，於是推近以達遠，觸類而長之。故知禮樂不自知其所由而制，聖人不自知其所由而生，兩像亦不知其所由而立矣。於是殊形異慮，委積充盈，靜動合散，自生自滅。動靜者莫有識其主，生滅者不自曉其根。蓋自然之理著矣。所謂非自然者，乃大自然也。是有為者，乃大無為也。子云天生聖人，是使司牧，何故唐虞疊聖，加以五臣？文武重光，益以十亂？豈天道之不能一其終始，將末代貽咎於天地？大舜、大堯非欲生不肖之子，龍逢、比干豈樂身就誅割？孔子歷聘栖遑，卒云執鞭不憚；顏稱回何敢死，終使慈父請車。彼三聖三仁，可謂妙取捨矣。天能令東海亢旱，不如理孝婦之怨；地能使高城復塹，未若救杞梁之殞。故榮落死生，自然定分，若聖與仁，不能自免。深味鄙句，理存顯然。
請疑公子致言於通敏先生曰：夫二儀始判，則庶類是依；七曜既懸，則兆民斯仰。但生前死後，繫象之所未明；古往今來，賢聖於焉莫究。而希玄君子互騁鑽求，慕理名人競加穿鑿。寓茲所說，則盛辨自然；假氏所明，則高陳報應。雖自然鋒鏑克勝於前，報應干戈敗績於後。而愚心難啟，暗識易迷。二理交加，未知孰是？
通敏先生乃扺掌而對曰：省二君之清論，實各擅於偏隅。自然則依傍於老莊，報應則祖述於周孔。可謂楚則已失，而齊亦未為得也。今為吾子揚攉而陳之。
夫三墳五典，善惡之理未彰；八索九丘，幽明之路猶擁。況復漆園傲吏，怳忽狂生，獨稱造化之宗，偏據自然之性。乃為一時之矯俗，非關契理之玄謀。
今請問，自然之本為何所趣？有因果耶？無因果乎？若謂自然，尚論因果，則事同矛盾，兩言相食，愚人所笑，智者所悲。直置已傾，不煩多難。若謂永無報應，頓絕因果，則君臣父子斯道不行，仁義孝慈此言何用？便當造惡招慶，為善致殃；亦應鑽火得冰，種豆生麥。未見聲和響戾，形曲影端者也。
若以放勛上聖而誕育於丹朱，重華至德而出生於瞽叟，便為自然而然者，竊為足下不取焉。
夫至親之道乃曰天性，而各隨行業，曾不相關。堯舜樹德於往生，故稟茲靈智；瞽叟興惡乎前世，故致此頑嚚。而復共結重緣，還相影發，乃欲因凡顯聖，以智化愚。若無瞽叟之凶，豈知克諧之美？自非放勛之聖，誰化慢遊之惡？故阿難、調達並為世尊之弟，羅睺、善星同是如來之胤。而阿難常親給侍，調達每興害逆；羅睺則護珠莫犯，善星則破器難收。以此而觀，諒可知矣。
若云各有自性，不可遷貿者，此殊不然。至如鷹化為鳩，本心頓盡；橘變成枳，前味永消。昔富今貧定性之理，難奪先貴後賤賦命之言。何在？呂望屠牛之士，終享太師；伊尹負鼎之人，卒登承相。戴淵四鄰所患，後著高名；周處三害之端，晚稱令德。闍王無間之罪，翻然改圖；育王莫大之愆，忽能尊善。若依自性之理，豈容得有斯義？善人唯應修善，不可片時造惡；惡人恆自起惡，無容一念生善。是則榮枯寵辱，皆守必然，愚智尊卑，永無悛革。豈其然乎？決不然也。
又若以修德之人翻感憂戚，行善之者反致沉淪，以為自然之命，亦不然也。若行善而望報，去善更遙；修德以邀名，離德逾遠。若必挺珪璋之性，懷琬琰之心，本無意於名聞，曾不欣乎富貴，而英聲必孱，雅慶方臻。或可未值知音便同散木，不逢別玉遂等沉泥，暫且龍潛，無虧鳳德。豈容區區於天壤，擾擾於世間？自可固窮，無煩殞穫。
至如太伯高讓，而流芳千祀，仲尼窮厄，而傳名萬代。顏稱早世，特是命業不長；冉致斯疾，當由病因未斷。二子伏誅，彌顯衛靈之惡；三仁受戮，方見殷紂之愆。首山之餓，不免求名之責；汨水之沉，尚貽懷怨之咎。且夫決定之業，非神力之所救，必應受報，豈聖智而能禳？並起昔因，非今造也。
若謂屠割為務而永壽百齡，盜竊居懷而豐財巨億，以為定性而然者，亦所未喻也。斯由曩生片善感此命財，今世重殃未招果報。以其為罪既大，受苦宜多，所以且緩其誅，宜縱其惡。一朝禍盈舋積，則便覆巢碎卵，長歸鬲子泥犁，永處無間地獄。故書云惡不積，無以滅身，此之謂矣！
亦有现招果報，事接見聞。至如王莽篡逆，則懸首漸臺；董卓凶殘，則曝尸都市。晉侯殺趙朔，感陷廁之悲；齊主害彭生，有墜車之痛。夏祚顛覆，桀之罪也；殷宗殄喪，紂之過焉。故知因果之義，陸離難准；業報之理，參差不定。所謂生報、現報及後報也。
請疑公子曰：若以自然之計於義不可，則報應之辨在言為得。而前旨復云二君所述皆非契理，未知此意可得而聞耶？
通敏先生曰：子既慇懃屢請，余亦僶俛相答。但自省庸陋，未申其要妙耳。尋法本非有，非有則無生；理自非無，非無則無滅。無生無滅，諸法安在？非有非無，萬物何寄？蕩乎清淨，推求之路斯斷；夷然平等，取捨之徑無從。豈有報應之理可求，善惡之相可得？
直以凡品眾生未了斯致，故橫興諍論，強生分別。所謂渴人逐焰，水在河池；眼病見華，空曾無樹。但為引接近情，祛其重惑，微示因果，略顯業緣。使定性執除，自然見弭。若達乎正理，悟此真法，亦復何所而有，何所而無哉？
於是二三君子相視心驚，欣然領悟，退席敬伏而言曰：今者可謂朝聞夕死，虛往實歸。積滯皆傾，等秋風之落葉；繁疑並散，譬春日之銷冰。謹當共捨前迷，同遵後業矣。
三有分區，四生稟性，共遊火宅，俱淪欲海。所以法王當洲渚之運，覺者應車乘之期，導彼沉迷，歸茲勝地。
自寶雲西映，法河東瀉，甘露橫流，隨風感授，皇家統天，尊道崇法。拔群品於有待，驅眾生於不二。所以刻檀作繢，構石彫金，遍於萬國，塵沙數等。復詔司存有事緇素，精誠踰於皮骨，句偈盡於龍宮。金口所宣，總勒繕寫，各有三部，合若干卷。
用此功德，心若虛空，以平等施，無思不洽。藉我願力，同登上果。
年月日某和南。蓋聞九河疏跡，策縕靈丘，四徹中繩，書藏群玉。亦有青丘紫府，三皇刻石之文；綠撿黃繩，六甲靈飛之字。豈若如來秘藏，譬彼明珠，諸佛所師，同夫淨鏡。鹿苑四諦之法，尼園八犍之文，香山巨力，豈云能負？以歲在昭陽，龍集天井。奉為。奉造一切經藏，始乎生滅之教，訖於泥洹之說。論議希有，短偈長行。青首銀函，玄文玉匣，陵陽餌藥，止觀仙字。關尹望氣，裁受玄言。未有龍樹利根，看題不遍，斯陀淺行，同座未聞。盡天竺之音，窮貝多之葉，灰分八國，文徙罽賓，石盡六銖，書還大海。
仰願過去神靈，乘茲道力，得無生忍，具足威儀。又願國祚遐長，臣民休慶，四方內附，萬福現前。六趣怨親，同登正覺。
菩薩戒弟子楊廣和南。仰惟如來應世，聲教被物；慇懃微密，結集法藏。帝釋、輪王既被付囑，菩薩、聲聞得揚大化。度脫無量，以迄于今，至尊拯溺，百王混一。四海平陳之日，道俗無虧。
而東南愚民餘熸相煽，爰受廟略，重清海濱。役不勞師，以時寧復？深慮靈像尊經多同煨燼，結鬘繩墨，湮滅溝渠。是以遠命眾軍，隨方收聚。未及期月，輕舟總至，乃命學司，依名次錄。并延道場，義府覃思，證明所由，用意推比。多得本類，莊嚴脩葺，其舊惟新，寶臺四藏，將十萬軸。因發弘誓，永事流通，仍書願文，悉連卷後。頻屬朝覲，著功始畢。
今止寶臺正藏，親躬受持。其次藏以下，則慧日、法雲道場，日嚴、弘善靈剎，此外京都寺塔、諸方精舍，而梵宮互有小大，僧徒亦各眾寡，並隨經部多少，斟酌分付。授者既其懇至，受者亦宜殷重，長存法本，遠布達摩。必欲傳文，來入寺寫，勿使零落，兩失無作。前佛後佛諒同金口，即教當教寧殊玉諜，須彌山上眾聖共持，金剛海底天龍盡護。散在閻浮，亦復如是。追念繕造之者厥誠至隆，心手勤到，何量功德？捨撤淨財，豈可稱計？所資甘雨，用沃焦芽；能生諸佛，本是般若。人能弘道，非道弘人。恕己深思，即是自為。今陳此意，乃似執著，若不開警，則不深固。
自行化他，備在經律，顧循菲識，誠愧通方。因果相推何殊眼見，豈不知獨善且最勝，無為第一樂？內典法奧，自關眾僧，何事區區，橫相負荷？但慶憑宿植生長王宮，謁陛趍庭勖存遠大。出受蕃寄，每用祇兢，非唯禮樂政刑一遵成旨，而舟航運出彌奉弗墜。無容棄禝禼而同園綺，變菩薩而作聲聞。越用乖方，既其不可，篤信受付，竊敢當仁？
然五種法師，俱得六根清淨，而如說修行，涅槃最近。徒守經律，不依佛戒，口便說空，心滯於有。無上醫王隨病逗藥，開乳唅蘇，為方既異，甜冷苦熱，取療亦殊。譬前後教門別赴機性，根莖枝葉受潤終齊，總會津梁，無不入道。猶如問孝問仁，孔酬雖別；治身治國，老意無乖。殊途同歸，一致百慮，內外相融，義同泯合。何處有學毗曇而不成聖，執黎耶即能悟真？師子嚴鎧，反貽毀於羸目；象足至底，翻取誚於蜂房。心同劍戟，諍踰水火。經意論意，都不如斯，通經通論，何因若此？恐施甘露更成毒藥，儻均味海則致醍醐。
聖御紺寶天飛，金輪雲動，納萬善於仁壽，總一乘於普會。開發含識，濟渡群生。今所傳經遍于宇內，眾聖潛力必運他方。共登菩提，早證常樂。則是弟子之申順，弘誓於無窮。平等坦然通遣唱白，達識體之念隨喜也。
沙門玄奘言：
奘以貞觀元年，往遊西域，求如來之秘藏，尋釋迦之遺旨。總獲六百五十七部，並以載於白馬。以貞觀十八年方還京邑。尋蒙敕旨，令於弘福道場披尋翻譯。今以翻出菩薩藏等經。
伏願垂恩以為經序，惟希敕旨，方布中夏。并撰西域傳一部，總一十二卷。謹令舍人李敬，一以將恭進。無任悚息之至，謹奉表以聞。謹言。
省書具悉來旨。法師夙標高志，行出塵表。汎寶舟而登彼岸，搜妙道而闢法門，弘闡大猷，盪滌眾罪。是故慈雲欲卷，舒之而蔭四空；慧日將昏，朗之而照八極。舒朗之者，其惟法師乎？朕學淺心拙，在物猶迷，況佛教幽微，豈能仰測？請為經題者，非己所聞。又云新撰西域記者，當自披覽。敕。
伏奉墨敕，猥垂獎喻，祇奉綸言，精守震越。玄奘業得空疏，謬參法侶，幸屬久瀛有截，四海無虞。憑皇靈以遠征，恃國威而訪道。窮遐冒險，雖勵愚誠，簒異懷荒，寔資朝化。所獲經論奉敕翻譯，見成卷軸，未有詮序。
伏惟陛下，睿思雲敷，天華景爛，理包繋象，調逸咸英。跨千古以飛聲，掩百王而騰實。竊以神力無方，非神思不足詮其理；聖教玄遠，非聖藻何以序其源？故乃冒犯威嚴，敢希題目。宸睠沖邈，不垂矜許。撫躬累息，相顧失圖。奘聞日月麗天，既分輝於戶牖；江河紀地，亦流潤於巖崖。雲和廣樂，不秘響於聾昧；金璧奇珍，豈韜彩於愚瞽？敢緣斯理，重以干祈。
伏乞雷雨曲垂，天文俯照，配兩儀而同久，與二曜而俱懸。然則鷲嶺微言，假神筆而弘遠；雞園奧義，託英詞而宣暢。豈止區區梵眾獨荷恩榮，亦使蠢蠢迷生方超塵累而已。謹奉表奏以聞。謹言。
勅遂許焉。謂駙馬高履行曰：汝前請朕為汝父作碑，今氣力不如昔。願作功德為法師作序，不能作碑。汝知之。
貞觀二十二年幸玉華宮，追奘至。問：翻何經論？答：正翻瑜伽。上問：何聖所作？明何等義？具答已。令取論，自披閱。遂下勅：新翻經論寫九本，頒與雍、洛、相、兗、荊、楊等九大州。奘又請經題，上乃出之，名大唐三藏聖教序。於明月殿，命弘文館學士上官儀，對群僚讀之。
蓋聞二儀有像，顯覆載以含生；四時無形，潛寒暑以化物。是以窺天鑑地，庸愚皆識其端；明陰洞陽，賢哲罕窮其數。然而天地包乎陰陽而易識者，以其有像也；陰陽處乎天地而難窮者，以其無形也。故知像顯可徵，雖愚不惑；形潛莫睹，在智猶迷。
況乎佛道崇虛，乘幽控寂，弘濟萬品，典御十方。舉威靈而無上，抑神力而無下；大之則彌於宇宙，細之則攝於毫釐。無滅無生，歷千劫而不古；若隱若顯，運百福而長今。妙道凝玄，遵之莫知其際；法流湛寂，挹之莫測其源。故知蠢蠢凡愚，區區庸鄙，投其旨趣，能無疑惑者哉？
然則大教之興，基於西土。騰漢庭而皎夢，照東域而流慈。昔者分形分跡之時，言未馳而成化；當常現常之世，民仰德而知遵。及乎晦影歸真，遷儀越世。金容掩色，不鏡三千之光；麗象開圖，空端四八之相。於是微言廣被，拯含類於三途；遺訓遐宣，導群生於十地。
然而真教難仰，莫能一其指歸；曲學易遵，邪正於焉紛糾。所以空有之論，或習俗而是非；大小之乘，乍沿時而隆替。
有玄奘法師者，法門之領䄂也。幼懷貞敏，早悟三空之心；長契神情，先包四忍之行。松風水月，未足比其清華；仙露明珠，詎能方其朗潤？故以智通無累，神測未形，超六塵而迥出，隻千古而無對。凝心內境，悲正法之陵遲；栖慮玄門，慨深文之訛謬。思欲分條析理，廣彼前聞，截偽續真，開茲後學。
是以翹心淨土，往遊西域，乘危遠邁，杖策孤征。積雪晨飛，途間失地；驚砂夕起，空外迷天。萬里山川，撥煙霞而進影；百重寒暑，躡霜雨而前蹤。誠重勞輕，求深願達，周遊西宇，十有七年。窮歷道邦，詢求正教。雙林、八水，味道餐風；鹿苑、鷲峰，瞻奇仰異。承至言於先聖，受真教於上賢。探賾妙門，精窮奧業。一乘五律之道，馳驟於心田；八藏三篋之文，波濤於口海。
爰自所歷之國，總將三藏要文，凡六百五十七部。譯布中夏，宣揚勝業。引慈雲於西極，注法雨於東陲。聖教缺而復全，蒼生罪而還福。濕火宅之乾焰，共拔迷途；朗愛水之昏波，同臻彼岸。
是知惡因業墜，善以緣昇。昇墜之端，惟人所託。譬夫桂生高嶺，雲露方得泫其華；蓮出淥波，飛塵不能污其葉。非蓮性自潔而桂質本貞，良由所附者高，則微物不能累；所憑者淨，則濁類不能沾。夫以卉木無知，猶資善而成善，況乎人倫有識，不緣慶而求慶？方冀茲經流施，將日月而無窮；斯福遐敷，與乾坤而永大。
沙門玄奘言：
竊聞六爻探賾，局於生滅之場；百物正名，未涉真如之境。猶且遠徵義冊，睹奧不測其神；遐想軒圖，歷選並歸其美。
伏惟皇帝陛下，玉臺降質，金輪御天。廓先王之九州，掩百千之日月；斥列代之區域，納恆沙之法界。遂使給園精舍並入隄封，貝葉靈文咸歸冊府。玄奘往因振錫，聊謁崛山。經途萬里，怙天威如咫尺；匪乘千葉，詣雙林如食頃。搜揚三藏，盡龍宮之所儲；研究一乘，窮鷲嶺之遺旨。並以載乎白馬，來獻紫宸，尋蒙下詔，賜使翻譯。
玄奘識乖龍樹，謬忝傳燈之榮；才異馬鳴，深愧瀉瓶之敏。所譯經論紕舛尤多，遂荷天恩，留神構序。文超象繫之表，若聚日之放千光；理括眾妙之門，同法雲之濡百草。一音演說，億劫罕逢，無以微生，親承梵響，踊躍歡喜，如聞授記。無任忻荷之極，謹奉表詣闕，陳謝以聞。謹言。
朕才謝珪璋，言慚博達，至於內典尤所未閑。昨製序文，深為鄙拙。惟恐穢翰墨於金簡，摽瓦礫於珠林。忽得來書，謬承褒讚，循環省慮，彌益厚顏。善不足稱，空勞致謝。
夫顯揚正教，非智無以廣其文；崇闡微言，非賢莫能定其旨。蓋真如聖教者，諸法之玄宗，眾經之軌躅也。綜括宏遠，奧旨遐深，極空有之精微，體生滅之機要。詞茂道曠，尋之者不究其源；文顯義幽，履之者莫測其際。故知聖慈所被，業無善而不臻；妙化所敷，緣無惡而不剪。開法網之綱紀，弘六度之正教；拯群有之塗炭，啟三藏之秘扃。是以名無翼而長飛，道無根而永固。道名流慶，歷邃古而鎮常；赴感應身，經塵劫而不朽。晨鍾夕梵，交二音於鷲峰；慧日法流，轉雙輪於鹿苑。排空寶蓋，接雲霞而共飛；莊野春林，與天花而合彩。
伏惟皇帝陛下，上玄資福，垂拱而治八荒；德被黔黎，斂衽而朝萬國。恩加朽骨，石室歸貝葉之文；澤及昆蟲，金匱流梵說之偈。遂使阿耨達水，通神甸之八川；耆闍崛山，接嵩華之翠嶺。
竊以法性凝寂，靡歸心而不通；智地玄奧，感懇誠而遂顯。豈謂重昏之夜，燭慧炬之光；火宅之朝，降法雨之澤？於是百川異流，同會於海；萬區分義，總成乎實。豈與湯武校其優劣，堯舜比其聖德者哉！
玄奘法師者，夙懷聰令，立志夷簡，神清齠齔之年，體拔浮華之世。凝情定室，匿跡幽巖，栖息三禪，巡遊十地。超六塵之境，獨步迦維；會一乘之旨，隨機化物。以中華之無質，尋印度之真文。遠涉恆河，終期滿字；頻登雪嶺，更獲半珠。問道往還，十有七載，備通釋典，利物為心。
以貞觀十九年二月六日，奉敕於弘福寺翻譯聖教要文，凡六百五十七部。引大海之法流，洗塵勞而不竭；傳智燈之長焰，皎幽闇而恆明。自非久植勝緣，何以顯揚斯旨？所謂法相常住，齊三光之明；我皇福臻，同二儀之固。
伏見御製眾經序，照古騰今。理含金石之聲，文抱風雲之潤。治輒以輕塵足岳，墜露添流。略舉大綱，以為斯記。
玄奘聞七耀樆光，憑高天而散景；九河灑潤，因厚地以通流。是知相資之美，處物既然。演法依人，理在無惑。伏惟皇太子殿下，發揮睿藻，再述天文。讚美大乘，莊嚴實相，珠迴玉轉，霞爛錦舒。將日月而聯華，與咸英而合韻。玄奘輕生多幸，沐浴殊私。不任銘佩，奉啟陳謝。謹啟。
治素無才學，性不聰敏。內典諸文，殊未觀覽。所作論序，鄙拙尤繁。忽見來書，褒揚讚述，撫躬自省，慚悚交并。勞師遠臻，深以為愧。
若夫大塊均形，役智從物，情因習改，性與慮遷。然則達鑒窮覽，皎乎先覺，照慧炬以出重昏，拔愛河而升彼岸。與夫輪轉萬劫，蓋染六塵，流遁以徇無涯，踳馳而趨捷徑，豈同日而言也？穎川庾初孫，早弘篤信，以為般若所明，歸於正道。顯大乘之名相，摽不住之宗極。出乎心慮之表，絕於言象之外。是以結髮受持多歷年所，雖妙音演說成誦不虧，而靈源邃湛，或有未悟。嗟迷方之弗遠，腃砥途而太息。
屬有慧淨法師，博通奧義，辯同炙輠，理究連環。庾生入室研幾，伏膺善誘，乘此誓願，仍求註述。法師懸鏡忘疲，衢樽自滿。上憑神應之道，傍盡心機之用，敷暢微言，宣揚至理。曩日舊疑渙焉冰釋，今茲妙義朗若霞開，為像法之梁棟，變群生之耳目。詞鋒秀上，映鷲岳而相高；言泉激壯，赴龍宮而競遠。且夫釋教西興，道源東注，世閱賢智，才兼優洽，精該睿旨罕見其人。今則沙門重闡，籍甚當世，想此玄宗鬱為稱首。歲惟閹茂始創懷䄂，月躔仲呂爰茲絕筆。緇俗攸仰，軒蓋成陰。扣鍾隨其小大，鳴劍發其光彩。一時學侶專門受業，同涉波瀾，遞相傳授，方且顧蔑林遠，俯視安生，獨步高衢，對揚正法。遼東真本，望懸金而不刊；指南所寄，藏群玉而無朽。豈不盛哉，豈不盛哉！
夫以觀鳥垂文，振宏規於八體；泣麟敷典，渙洪波於九流。偱其轍者，不踰乎寰域，涉其源者，僅歸乎仁義。孰若至聖乘時，能仁昭法，剖秋毫於十地，總沙界而詮道；釋春冰於一乘，冠塵劫而流化。若迺是相非相，是空非空，窅乎不測，廓焉無象。假名言以立體，包權實而為用。窮不照之照，引重昏於夢境；運無知之知，導群迷於朽宅。究其實相，則般若為之宗矣。自真容西謝，像教東流，香城徙筑於綿區，寶臺移搆於中壤，鱗萃羽集者，咸侚其法，雲褰霧廓者，已悟其真。至矣哉！無得而稱也。
然此梵本，至秦弘始，有羅什三藏於長安城，創譯一本，名舍衛國。暨於後魏宣武之世，有流支三藏於洛陽城，重翻一本，名舍婆提。江南梁末，有真諦三藏，又翻一本名祇樹林。隋初開皇，有佛陀耶舍三藏又翻一本，名祇陀林。大唐，有玄奘三藏又翻一本，名誓多林。雖分軫揚鑣，同歸至極，而筌詞析義，頗亦殊途。然流支翻者兼帶天親釋論三卷，又翻金剛仙論十卷，隋初耶舍又翻無著釋論兩卷，比挍三論，文義大同。然新則理隱而文略，舊則工顯而義周。兼有秦世羅什，晉室謝靈運，隋代曇琛，皇朝慧淨法師等，並器業韶茂，博雅洽聞，耽味茲典，俱為注釋，研考秘賾，咸騁異義。
時有長安西明寺釋道世法師，字玄惲，德鏡玄流，道資素蓄。伏膺聖教，雅好斯文。以解詁多門，尋覈勞止。未若參綜厥美，一以貫之。爰掇諸家，而為集註，開題科簡，同銘斯部，勒成三卷，號為集註般若，兼出義疏三卷，玄義兩卷。現行要用，文理周悉，庶使靈山積壤，干天之峻彌高；巨海納川，浴日之波逾廣。披文者畢窮其理，講導者洞盡其性。學侶無疲於倍功，談客有同於兼採。金口妙義，掩二曜以長懸；玉軸微言，貫三才而靡絕，豈止聲芬鷲嶺，字韞龍宮而已哉！
歸敬曰：昔能仁示現王宮，假歿雙樹，微言既暢，至理亦弘，剎土蒙攝受之恩，懷生沾昭蘇之慧，自佛樹西蔭，覺影東臨，漢魏寔為濫觴，符姚盛其風彩。自是名僧間出，達士連鑣，慧日長懸，法輪恆馭。開鑿之功始自騰、顯，弘闡之力仍資什、安，別有善開遠適羅浮，圖澄近現趙魏。
粗言圭角未可縷陳。莫不辯空有於一乘，論苦集於四諦。假銓明有，終未離於有為；息言明道，方契證於凝寂。猶執玄以求玄，是玄非玄理，因玄以忘玄。或是玄義，雖冥會幽塗，事絕言象，然攝生歸寂，終藉荃蹄。亦既立言是非鋒起，如彼戰爭干戈競發。負者屏氣，勝者先鳴。故尚降魔，制諸外道。自非辯才無畏，答難有方，則物輩喧張我等恥辱。是故專心適道，一意總持，建立法幢，祗植法鼓，旗鼓既正，則敵者殘摧，法輪既轉，能威不伏。若使望風旗靡，對難含膠，而能闡弘三寶，無有是處。
尚藥呂奉御，入空有之門，馳正見之路，聞持擬於昔賢，洞微侔於往哲，其辭辨，其義明，其德真，其行著。已沐八解之流，又悟七覺之分。影響成教，若淨名之詣菴園；聞道必求，猶波崘之歸無竭。意在弘宣佛教，立破因明之疏。若其是也，必須然其所長；如其非也，理合指其所短。
今現僧徒雲集，並是採石他山，朝野俱聞，呂君請益，莫不側聽，瀉缾皆望，盪滌掉悔之源，銷屏疑忿之聚。
有太史令李淳風者，聞而進曰：僕心懷正路，行屬歸依。以實際為大覺玄軀，無為是調御法體。然皎日麗天，寔助上玄運用；賢僧闡法，實裨天師妙道。是所信受，是所安心。但不敢以黃葉為金，山雉成鳳，南郭濫吹，淄澠混流耳。或有異議，豈僕心哉，豈僕心哉！
然鶴林已後，歲將二千，正法既過，末法初踐，玄理鬱而不彰，覺道浸將湮落。玄奘法師頭陀法界，遠達迦維，目擊道樹金流，仍睹七處八會。毗城、鷲嶺，身入彼鄉；娑羅、寶階，仍驗虛實。至如歷覽王舍、檀特、恆河，如斯等輩，未易具言也。加之西域名僧，莫不面論波若，東域疑義，悉皆質之彼師。毗尼之藏既奉持而不捨，毗曇明義亦洞觀而為常。蘇妒路既得之於聲明，耨多羅亦剖斷於疑滯。法無大小，莫不韞之胸懷；理無深淺，悉能決之敏慮。故三藏之名，振旦之所推定；摩訶之號，乃羅衛之所共稱。名實之際，何可稱道。
然呂君學識該博，義理精通，言行樞機，是所詳悉。至於陀羅佛法稟自生知，無㝵辯才寧由伏習，但以因明義隱，所見不同，猶觸象各得其形，共器飯有異色。呂君既已執情道俗，企望指定。秋霜已降，側聽鍾鳴，法雲既敷，雷震希發。但龍象蹴踏，非驢所堪，猶緇服壺奧，白衣不踐。脫如龍種，抗說無垢，釋疑則苾芻悉曇，亦優婆能盡，輒附微志，請不為煩。若有滯疑，望諮三藏裁決，以所承稟傳示四眾，則正道克昌，覆障永絕，紹隆三寶，其在茲乎！過此已往，非復所悉。弟子柳宣白還述頌：
俟諸達觀定此權衡聊申悱悱用簡英英。
還述曰：頃於望表，預屬歸敬之詞，其文煥乎，何偉麗也？詳其致誠哉，豈不然歟？悲夫！愛海滔天，邪山概日，封人我者，顛墜其何已？恃慢結者，漂淪而不窮。至於六十二見，爭翳薈而自處；九十五道，競扶服而無歸。
如來以本願大悲，忘緣俯應。內圓四智，外顯六通，運十力以伏天魔，飛七辯而摧外道。竭茲愛海，濟稟識於三空；殄彼邪山，驅肖形於八正。指因示果，反本還源，大矣哉！悲智妙用，無德而稱焉。
昔道樹登庸，被聲教於百億；堅林寢跡，振遺烈於三千。自佛日西傾，餘光東照，周感夜隕之瑞，漢通宵夢之徵。騰、蘭炳慧炬於前，澄、什嗣傳燈於後。其於譯經弘法，神異濟時，高論降邪，安禪肅物，緝頹綱者接武，維絕紐者肩隨，莫不夷夏欽風，幽明翼化，聯華靡替，可略而詳。
惟今三藏法師、薀靈秀出。含章而體一味，瓶瀉以贍五乘。悲去聖之逾遠，憫來教之多闕。緬思圓義，徇道以身，心口自謀，形影相吊，振衣擎錫，尋波討源，出玉關而遠遊，指金河而一息。稽疑梵宇，探幽洞微，旋化神州，揚真殄謬，遺筌闕典，大備茲辰，方等圓宗，彌廣前烈。所明勝義，妙絕寰中之中；真性真空，極踰方外之外。以有取也，有取喪其真；統無求之，無求蠹其實。拂二邊之跡，忘中道之相，累遣未易洎其深，重空何以臻其極，要矣妙矣！至哉大哉！
契之於心，然後以之為法，在心為法，形言為教。法有自相共相，教乃遮詮表詮。粹旨沖宗，豈造次所能覶縷。法師凝神役智，詳正始末；緝熙玄籍，大啟幽關。秘希聲應扣擊之大小，廓義海納朝宗之巨細。於是殊方碩德，異域高僧，伏膺問道，蓄疑請益。固已飲和滿腹，莫測其淺深；聆音駭聽，孰知其遠近。至於因明小道，現比蓋微，斯乃指初學之方隅，舉立論之標幟。至若靈樞秘鍵，妙本成功，備諸奧冊，非此所云也。
呂奉御以風神爽拔，早擅多能，器宇該通夙彰博物，弋獵開墳之典，鉤深壞壁之書，觸類而長，應諸數術，振風飆於辯囿，摛光華於翰林。驤首雲中，先鳴日下，五行資其筆削，六位佇其高談。一覽太玄，應問便釋，再尋象戲，立試即成。實晉代茂先，漢朝曼蒨，方今蔑如也。既而翱翔群略，綽有餘功而能敬慕大乘，夙敦誠信，比因友生戲爾忽復屬想，因明不以師資，率己穿鑿，比決諸疏指斥求非，諠議於朝形於造次。
考其志也，固已難加；覈其知也，誠為可惑。此論以一卷成部，五紙成卷，研機三疏，向已一周。舉非四十，自無一是。自既無是而能言是，疏本無非而能言非。言非不非，言是不是，言是不是，是是而恆非，言非不非，非非而恆是，非非恆是，不為非所非，是是恆非，不為是所是。以茲貶失致惑病諸，且據生因了因，執一體而亡二義；能了所了，封一名而惑二體。又以宗依宗，體留依去，體以為宗。喻體喻依，去體留依而為喻，緣斯兩系，妄起多疑，迷一極成謬生七難。但以鑽窮二論，師已一心，滯文句於上下，誤字音之平去，復以數論為聲論，舉生成為滅成，豈唯差離合之宗因，蓋亦違倒順之前後。又採鄙俚訛韻以擬梵本，囀音雖廣，援七種而只當一囀，然非彼七所目。乃是第八呼聲，舛雜乖訛，何從而至。又案勝論，立常極微，數乃無窮，體唯極小。復漸和合生諸子，微數則倍減於常，微體又倍增於父母。迄乎終已，體遍大千；究其所窮，數唯成一。
呂公所引易·繫辭云：太極生二儀，二儀生四象，四象生八卦，八卦生萬物。云此與彼，言異義同。今案太極，無形肇生有象，元資一氣終成萬物，豈得以多生一而例一生多，引類欲顯，博聞義乖，復何所託，設引大例，生義似同。若釋同於邪見，深累如何自免？豈得苟要時譽，混正同邪，非身之讎，奚至於此？凡所紕紊，胡可勝言，特由率己，致斯狼狽。根既不正，枝葉自傾，逐誤生疑，隨疑設難。曲形直影，其可得乎？試舉二三，冀詳大意，深疵繁緒，委答如別。尋夫呂公達鑒，豈孟浪而至此哉！示顯真俗雲泥，難易楚越。因彰佛教弘遠，正法凝深，譬洪爐非掬雪所投，渤澥豈膠舟能越也。
太史令李君者，靈府沉秘，襟期遠邈。專精九數，綜涉六爻，博考圖典，瞻觀雲物，鄙衛宏之失度，陋裨竈之未工，神無滯用，望實斯在。既屬呂公餘論，復致間言，以實際為大覺玄軀，無為是調御法體。此乃信薰脩容，有分證稟。自然終不可成。良恐言似而意違，詞近而旨遠。
然天師妙道，幸以再斯，且寇氏天師，崔君特薦，共貽伊咎，夫復何言？雖謂不混於淄澠，蓋已自濫金鍮耳。惟公逸宇寥廓，學殫墳素，庇身以仁義，應物以樞機。肅肅焉，汪汪焉，擢勁節以干雲，湛清瀾而鎮地。騰芳文菀，職處儒林，捃摭九疇之宗，研詳二戴之說。
至於經禮三百，曲禮三千，莫不義符指掌，事如俯拾，樽俎咸推。其准的法度必待其雌黃，遂令相鼠之詩絕聞於野，魚麗之詠盈耳於朝。惟名與實盡善盡美。而誠敬之重，稟自夙成，弘護之心，實惟素蓄。屬斯諠議，同恥疚懷，故能投刺含膠，允光大義。非夫才兼內外，照實鄰幾，豈能激揚清濁，濟俗匡真耳。
昔什公門下，服道者三千；今此會中，同聽者如市。貧道猥以庸陋，叨廁末筵，雖慶朝聞，終慚夕惕，詳以造疏三德，並是貫達五乘。牆仞罕窺，辭峰難仰。既屬商羊鼓儛，而霈澤必霑，詞雷迅發，恐無暇掩耳。僉議古人曰：一枝可以戢羽，何煩乎鄧林？潢洿足以沉鱗，豈俟於滄海？故不以愚懦，垂逼課虛，辭弗獲免，粗陳梗概。雖文不足取，而義或可觀，顧己庸疏，彌增悚恧，指述還答，餘無所申。釋明濬白。
序曰：夫論僧者，六和為體，謂戒、見、利及三業也。是以道洽幽明，德通賢聖，開物成務，則福被人天；導解律儀，則化垂空有。並由式敬六和，揚明三寶，內蕩四魔之弊，外傾八慢之幢，遂使三千圍內，咸稟僧規；六萬遐年，俱遵聲教。非僧弘御，孰振斯哉？然則道涉窊隆，岠百六之陽九；塵隨信毀，懷利用之安危。通人不滯其開抑，鄙夫有阻於時頌。故使眾雜邪正，布逼引之康莊；心包明昧，顯登機之衢術。是知滿願之侶，乘小道而攝生；天熱之倫，寄邪徒而化物。擊揚覈於適道，弘喻在於權謀。未俟威容，惟存離著。若斯言之備，則通於理行者也。或不達者妄起異端，若見左行謬僻，濫惘彌甚，莫思己之煩惑，專憚彼之乖儀。於即雷同荷冒，坑殘夷滅。下凡之例，抱怨酷而消亡；上聖之徒，悼兇悖之安忍。自古君人之帝，殷鑒興亡之經，開吞舟之宏網，布容養之寬政。闡仁風於宇內，坐致太平；弘出處之成規，饗茲大賚。餘則察察糺舉，背烹鮮之格言；收羅咎失，挹凝脂之密令。及後禍作殃扇，隄防莫開，掩泣向隅，斯須糜潰，為天下之所笑也。故集諸政績，布露賢明，或抗詔而立讜言，或興論以詳正議，或褒仰而崇高尚，或銜哀而暢誄詞。茲道可尋，備于後列。
諸僧誄行狀：支曇諦、竺羅什、釋法綱、竺道生釋曇隆、釋慧遠、釋玄敬、釋玄運、釋智稱、釋玄景、釋淨秀。
晉義熙七年五月某日，道士支曇諦卒。春秋六十有五。嗚呼哀哉！法師肇胤西域，本生康居，因族以國氏。既伏膺師訓，乃從法姓支。徙于吳興郡烏程縣都鄉千秋里，資金商之貞氣，藉陽育之韶律。胄遐方而誕秀，協川嶽而稟神。識情湛粹，風宇明肅，道致表於天期，德範彰於素器。貞悟獨拔，群異不足以動其心，至誠深固，眾論莫能干其執。是以超塵絕詣，慧旨發於弱齡，研微耽玄，明道昭於歲暮。故能振靈風於神境，演妙化於季葉，嗣清微於前哲，穆道俗而歸懷焉。遊涉眾方，敷揚大業，妙尋幽賾，清言析微。加以善屬文辭，識賞參流，固已諧契風勝，領冠一時矣。
公之中年，爰乃慨以城傍難置，幽居為節。且山水之性，素好自然，靜外之默，體自天心。於是謝緣人封，遁跡巖壑，乃考室于吳興郡故鄣之崑山，味道崇化二十餘載。其栖業所弘，可以洗心滌垢，筌象之美，足以窮興永年。於是晞宗歸仁者，自群方而集，欽風懷趣者，不遠而叩津焉。于時時望英豪，多延請齋講。公虛心應物，不嘗以動止介懷；推誠述義，未始以道俗殊致。其中抱一之德，又遐邇所推。方將灑拂玄路，絙維頹風，超外妙梯，擬轍玄蹤。惜乎不永，遘疾而終。
識者深云亡之痛，悠情感惟良之悲。蓋無爵而貴，生榮死哀者，此之謂矣！雖至理冥一，存亡定於形初；玄識妙照，骸器同於朽壤。然而闕情期於欣戚之境，未泯乎離會之心者，亦何能不以失得為悲喜，臨長岐而悽懷哉？茍冥廢之難體，寄筌翰以懷風，援弱毫而舒情，播清暉乎無窮。乃作誄曰：
綿綿終古，曖曖玄路。妙緣莫叩，長寐靡寤。生滅紛紜，動息舛互。相驅百世，季葉彌蠹。永溺塵勞，孰知其故？至人乘運，靈覺中肇。未睹滄流，井蛙無小。大明融朗，幽夜乃曉。滅有歸空，除闇即曒。道洽無方，仁被禽鳥。昧者靡遺，識者彌了。超哉法師，道性自然。一心絕俗，祗誠重玄。研微神鋒，妙悟無間。塵之所著，在至斯捐。累之所引，秉之彌堅。擺落塵羈，振拖靈淵。遼遼清雅，簫簫貞韻。汪汪其沖，亹亹其進。和而有慨，異而不峻。停心獨得，標想千仞。虛以應物，無來不順。汎遊弘化，振響揚暉。開道玄肆，肇闢靈扉。位制冥極，剖析幽微。忘懷善挹，穆然靡違。會通群方，總之所歸。遐抗頹綱，闡固法闈。緒此妙慧，乃播神威。幽境湛默，人肆諠引。閑邃易一，華紛難泯。公乃慨然，中駕潛軫。卜居川巖，搆室林巘。擯域外緣，潛精內敏。靡筌不服，無微不盡。蔚矣崑嶺，崗阜丘墟。連峰雲秀，迴壑迂餘。庭蔭蕭條，階繞清渠。翳然其遠，蕭爾其虛。眇眇玄風，愔愔僧徒。味道閑室，寂焉神居。心隨道親，情與俗疏。道固無孤，德必有鄰。淵清引映，業勝懷人。晞風宗玄，自遠來賓。亦有衿期，時來問津。湛湛無窮，日日王神。林壤有謝，道心常新。聖逝言絕，賢表義乖。翳翳末運，玄化將頹。澹矣夫子，道俗歸懷。庶享遐年，振此落維。如何不弔，棄世永辭。儀景長歸，逝矣不追，有識深慟，含情同悲。嗚呼哀哉！推昔綢繆，驟淹信宿，閑宴清宇。藉卉幽谷，或濯素瀨，爰憩翠竹，屢興名辰。汎觴掇菊，梨柚薦甘，蒱筍為蔌，賦詩詠言。怡然偕足，眷懷茲遊，想之在目，傷哉斯遇。千載無復，踐舊霑衿。瞻憤悲哭，嗚呼哀哉！有必之無，始則歸卒。達人妙觀，千齡一日。昧者或應，橫為凶吉。邈矣法師，夙反玄室。累劫之勤，不速而疾。庶遘冥緣，終會靈術。妙行弗運，寔深喪質。情在未冥，悵為自失。寄懷毫素，徽風載述。嗚呼哀哉！
夫道不自弘，弘必由人；俗不自覺，覺必待匠。待匠故世有高悟之期，由人故道有小成之運。運在小成，則靈津輟流，期在高悟，則玄鋒可詣。然能仁曠世，期將千載，時師邪心，是非競起。故使靈規潛逝，徽緒殆亂。
爰有什法師者，蓋先覺之遺嗣也。凝思大方，馳懷高觀，審釋道之陵遲，悼蒼生之窮藹。故乃奮迅神儀，寓形季俗，統承洪緒，為時城塹。世之安寢，則覺以大音；時將晝昏，乃朗以慧日。思結頹綱於道消，緝落緒於窮運。故乘時以會，錯枉以正。一扣則時無互鄉，再擊則㟪歸仁。于斯時也，羊鹿之駕摧輪，六師之車覆轍，二想之玄既明，一乘之奧亦顯。是以端坐嶺東，響馳八極，恬愉弘訓，而九流思順。故大秦符姚二天王，師旅以延之。斯二王也，心遊大覺之門，形鎮萬化之上，外揚羲和之風，內盛弘法之術。道契神交，屈為形授。
公以宗匠不重，則其道不尊。故薀懷神寶，感而後動。自公形應秦川，若燭龍之曜神光；恢廓大宗，若羲和之出扶桑。融冶常道，盡重玄之妙，閑邪悟俗，窮名教之美。言既適時，理有圓會。故辯不徒興，道不虛唱。斯乃法鼓重振於閻浮，梵輪再轉於天北矣。自非位超修成，體精百鍊，行藏應時，其孰契於茲乎？以要言之，其為弘也，隆於春陽；其除患也，厲於秋霜。故巍巍乎，蕩蕩乎，無邊之高韻。然隘運幽興，若人云暮。癸丑之年，年七十，四月十三日薨於大寺。嗚呼哀哉！
道匠西傾，靈軸東摧，朝曦落曜，寶岳崩頹。六合晝昏，迷駕九迴，神關重閉，三塗競開。夜光可惜，盲子可哀，罔極之感，人百其懷。乃為誄曰：
先覺登遐，靈風緬邈，通仙潛凝，應真沖漠。叢叢九流，是非競作，悠悠盲子，神根沉溺。時無指南，誰識冥度？大人遠覺，幽懷獨悟。恬沖靜默，抱此玄素，應期乘運，翔翼天路。既曰應運，宜當時望，受生乘利，形標奇相。襁褓俊遠，髫齔逸量，思不再經，悟不待匠。投足八道，遊神三向，玄根挺秀，宏音遠唱。又以抗節，忽棄榮俗，從容道門，尊尚素朴，有典斯尋，有妙斯錄，弘無自替，宗無擬族。霜結如冰，神安如嶽，外跡彌高，內朗彌足。恢恢高韻，可模可因，愔愔沖德，惟妙惟真。靜以通玄，動以應人，言為世寶，默為時珍。華風既立，二教亦賓，誰謂道消，玄化方新。自公之覺，道無不弘，靈風遐扇，逸響高騰。廓茲大方，然斯惠燈，道音始唱，俗網以崩。痴根彌拔，上善彌增，人之寓俗，其途無方。統斯群有，紐茲頹綱，順以四恩，降以慧霜。如彼維摩，跡參城坊，形雖圓應，神沖帝鄉。來教雖妙，何足以臧，偉哉大人！振隆圓德。摽此名相，顯彼沖默，通以眾妙，約以玄則。方隆般若，以應天北，如何運邅，幽里冥剋。天路誰通？三塗誰塞？嗚呼哀哉！至人無為，而無不為，權網遐籠，長羅遠羈。純恩下釣，客旅上摛，恂恂善誘，肅肅風馳。道能易俗，化能移時，柰何昊天，摧此靈規。至真既往，一道莫施，天人哀泣，悲慟靈祇。嗚呼哀哉，公之云亡，時唯百六，道匠韜斤，梵輪摧軸。朝陽頹景，瓊嶽顛覆，宇宙晝昏，時喪道目，哀哀蒼生，誰撫誰育？普天悲感，我增摧衄。嗚呼哀哉！昔吾一時，曾遊仁川，遵其餘波，纂承虛玄。用之無窮，鑽之彌堅，曜日絕塵，思加數年。微情末敘，已隨化遷，如可贖兮，貿之以千。時無可待，命無可延，惟身惟人，靡憑靡緣。馳懷罔極，情悲昊天。嗚呼哀哉！
元嘉十一年冬十一月辛未，法綱法師卒。嗚呼哀哉！夫峭立方矯，既傷於通任；卑隨圓比，又虧於剛絜。山居協枯槁之弊，邑止來囂湫之患。酌二情而簡雙事者，法師其有焉。少遊華京，長栖幽麓，樂志入出，乘情去來。瀆厭人流，就閑於木石；鬱寂丘壑，求歡於物類。人以為無特操，我見其師誠矣。天性膚敏，陶漸風味，從容情理，賞託文義。交遊敦亮盡之契，進趣慕復永之道。埋身法服，朱纓之累早絕；抗趾神疆，丹墀之閡夙判。況乃桑門矯拂之跡，徒倚伏之數者哉！昔因邂逅，傾蓋著交，同以剪落，夷契群萃，布懷舒憤，以寄當年。遂攜手遊梁，比翼栖鄧。餐風靈岫，揖道玄津，比樂齊讌，千載一時。自林傾鳥散，奄忽盈紀，子薄高柯，予淪泥滓。常冀曾卜索居之遇，遂成梁高山海之別。東瀾弗復，西景莫收，致盡川征，歸骨曾丘。嗚呼哀哉！
誄曰：厥族氏殷，寔湯之裔，榮聲中微，源流昭晢。少遭閔凶，宗無緦繐，慈姑經營，託是養衛。爰逮三五，聰韻特挺，雙奇比秀，偶羅齊穎。志陋中區，思擢神境，脫落生延，耽慕緣永。既遵玄轍，洞曉名跡，仁義之外，通非所惜。室欲靡遂，坐以會適，弗依朱扉，考卜巖壁。來不濡足，去不絕翮，頡頏升萃，進退損益。予惡浮波，爾能即心，俱翔道澤，同集德林。齊拂和風，共聆玄音，自宮徂國，在目在衿。往化綿邈，遺思沉吟。亦既離逖，天道明誓，爾出舊山，予反遐裔。庶乘和運，同蔭共憩。寒灰弗煙，落葉離綴，睽願莫從，子遂下世。人之云亡，風懷掩翳。嗚呼哀哉！
玄冬凄冽，江滸蕭條，寒風颺幕，飛霰入艘。命有近止，歸塗尚遙，憫憫即盡，寂寂哀號。孤旅如簙，均化無褒。嗚呼哀哉！
懷遊居之虎丘，悼冥滅之廬嶺，惟採錄於中京，念提攜於番境，情飄颻於雙巒，思纏綿於兩省，何綢繆兮無極，心所存兮腷臆。閱嚴冬兮已謝，籍隆暑兮既息，四運紛其邅迴，情期窅以長匿。茍來緣之匪亡，眷生平以增惻。嗚呼哀哉！
元嘉十一年冬十月庚子，道生法師卒於廬山。嗚呼哀哉！善人告盡，追酸者無淺；含理亡滅，如惜者又深。法師本姓魏，彭城人也。父廣戚縣令。幼而奇之，攜就法汰法師，改服從業。天資聰懋，思悟夙挺。志學之年，便登講座。于時，望道才僧著名之士，莫不窮辭挫慮，服其精致。魯連之屈田巴，項託之抗孔叟，殆不過矣。加以性靜而剛烈，氣諧而易遵，喜捨以接誘，故物益重焉。
中年遊學，廣搜異聞，自楊徂秦，登廬躡霍。羅什大乘之趣，提婆小道之要，咸暢斯旨，究舉其奧。所聞日優，所見踰賾，既而悟曰：象者理之所假，執象則迷理；教者化之所因，束教則愚化。是以徵名責實，惑於虛誕，求心應事，芒昧格言。自胡相傳，中華承學，未有能出斯域者矣。乃收迷獨運，存履遺跡。於是眾經雲披，群疑冰釋。釋迦之旨，淡然可尋，珍怪之辭，皆成通論。聃周之申名教，秀弼之領玄心，於此為易矣。物忌光穎，人疵貞越，怨結同服，好折群遊。遂垂翼斂趾，銷影巖穴，遵晦至道，投跡愚公。登舟之跡，有往無歸；命盡山麓，悲興寰畿。嗚呼哀哉！
泗汴之清，呂梁之峻，惟是淑靈，育此明俊。如草之蘭，如石之瑾，匪日薰彫，成此芳絢。爰初志學，服膺玄跡，經耳了心，披文調策。弱而登講，靡章不析，善以約言，弗尚辭㦎。有識欽承，厭是鉤賾，中年稽教，理洗未盡。用是遊方，求諸淵隱，雖遇殊聞，彌覺同近。途窮無歸，迴轅改軫。芟夷名跡，闡揚事表。何壅不流，何晦不曉？若出朝離，其明昭照。四果十住，藉以汲矯。易之牛馬，莊之魚鳥。孰徵斯實，弗迷斯道。淹留茲悟，告予誨言。道誠在斯，群聽咸播。不獨抵峙，誚毀多聞，予謂無害，勸是宣傳。識協貞誠，見誨浮諠，默蔭去大，弭此騰口。增栖成英，敻逸篁藪，遁思泉源，無㝵川阜。庶乘閑託，曰仁者壽，命也有懸，曾不永久。蘭蓀連類，氣傷于偶。嗚呼哀哉！
爰念初離，三秋告暮，風肅流清，雲高林素。送別南浦，交手分路，茫茫去止，悽悽情顧。孰在隱淪，各從沿泝，惄是長乖，異成永互。嗚呼哀哉！
溯來風之絕響，送行雲之莫因。緬三冬其已謝，轉獻歲於此春。聽陽禽之悅豫，矚神氣之熅煙。念庠序於茲月，信習業之嘉辰。隱講堂之空覿，惻高座之虛聞。歎因事以矜理，悲緣情以懷人。嗚呼哀哉！
天道茫昧，信順可推。理不湮滅，庶或同歸。申夭可略，情念可追。短章無布，聊以寫悲。嗚呼哀哉！
夫協理置論，百家未見其是；因心自了，一己不患其躓。而終莫相辨，我若咸歎，翻淪得拔，竟知于誰？冀行跡立，則善惡靡徵；欲聲名傳，則薰蕕同歇。然意非身之所挫，期出命之所限者，目所親覿，見之若人矣。慧心朗識，發於髫辮，生自稟華，家嬴金帛。加以巧乘騎，解絲竹，沫絕景於康衢，弄絃管於華肆者，非徒經旬涉朔，彌歷年稔而已。諒趙李之咸陽，程鄭之臨卭矣。既而永夜獨悟，中飲興歎曰：悲夫！欣厭迭來，終歸憂苦。不杜其根，於何超絕。且三界迴沉，諸天倏瞬，況齊景牛山，趙武企陰。催促節物，逼迫霜露。推此願言，伊何能久？慨然有擯落榮華，兼濟物我之志。母氏矜其心，姊弟申其操，遂相許諾，出家求道，一身既然，闔門離世。妻子長絕，歡娛永謝，豈唯向之靡樂，判之盛年，終古恩愛，於今仳別矣。旅舟南遡，投景廬嶽，一登石門香鑪峰，六年不下嶺。僧眾不堪其深，法師不改其節。援物之念，不以幽居自抗，同學嬰疾，振錫萬里相救。余時謝病東山，承風遙羡，豈望人期，頗以山招。法師至止，鄙人勞役，前詩敘粗已記之，故不重煩。及中間反山成說，款盡遂獲，接棟重崖，俱挹迴㵎。茹芝朮而共餌，披法言而同卷者，再歷寒暑。非直山陽靡喜慍之容，令尹一進已之色，實明悟幽微，祛滌近滯，蕩吝薄垢，日忘其疾。庶白首同居，而乖離無象。信順莫歸，徵集何緣？晚節罹舋，遠見參尋，至止阻閡，音塵殆絕。值暑遘疾，未旬即化，誠存亡命也。此行頗實有由，承凶感痛，寔百常情，紙墨幾時，非以期名。蓋欽志節，追深平生。自不能默已，故投懷援筆。其辭曰：
仰尋形識，俯探理類，採聲知律，拔茅睹彙。物以靈異，人以智貴，即是神明，觀鑒意謂。爰初在稚，慧心夙察，吐噏芳華，懷抱日月。如彼蘭畹，風過氣越，如彼天倪，雲披光發。求名約身，規操束己，儻或愚世，曾未近似。生以意泰，意管生理，孰是歡慰，程鄭趙李。家畜金繒，才練藝技，驤首揮霍，繁弦綺靡。酒酣調促，意妍服侈，朝迫景曛，夕忌星徙。悠悠白日，凄凄良夜，年往歡流，厭來情捨。苦樂環迴，終卒代謝，棄而更適，生速名借。誰能易奪，何術推移，精粗渾濟，善惡參差。即心有限，在理莫規，試覈眾肆，庶獲所窺。道家躓近，群流缺遠，假名恆誰，傍義豈反？獨有兼忘，因心則善，傷物沉迷，羡彼驅遣。變服京師，振錫廬頂，長別榮冀，永息幽嶺。舍華襲素，去繁就省，人苦其難，子取其靜。昏之視明，即愚成絕，智之秉情，對理斯涅。吝既弗祛，滯亦安拔，子之矜之，為爾苦節。節苦在己，利貞存彼，以明闇逝，以慈累徒。欲以援物，先宜濟此，發軫情違，終然理是。梁鴻攜妻，荷蓧見子，雞黍接人，行歌通已。於世日高，於道殊鄙，始見法師，獨絕神理。形壽易盡，然諾難判，乘心即化，棄身靡歎。懷道彌厲，景命已晏，矜物辭山，終息旅館。嗚呼哀哉！
魂氣隨之，延陵已了。鳶螻同施，漆園所曉。委骸空野，豈異豈矯？幸有遺餘，聊給蟲鳥。嗚呼哀哉！
緬念生平，同幽共深，相率經始，偕是登臨。開石通㵎，剔柯疏林，遠眺重疊，近屬嶇嶔。事寡地閑，尋微探賾，何句不研，奚疑弗析？帙舒軸卷，藏拔紙襞，問來答往，俾日餘夕。沮溺耦耕，夷齊共薇，跡同心歡，事異意違。承疾懷灼，聞凶懑悲，孰云不痛？零淚霑衣！嗚呼哀哉！
行久節移，地邊氣改。終秋中冬，踰桂投海。永念伊人，思深情倍。俯謝常人，仰愧無待。嗚呼哀哉！
道存一致，故異代同輝；德合理妙，故殊方齊致。昔釋公振玄風於關右，法師嗣沫流于江左。聞風而悅，四海同歸。爾乃懷仁山林，隱居求志。於是眾僧雲集，勤修淨行，同法餐風，栖遟道門。可謂五百之季，仰紹舍衛之風；廬山之㟪，俯傳靈鷲之音，洋洋乎未曾聞也。予志學之年，希門人之末。惜哉！誠願弗遂，永違此世。春秋八十有四，義熙十三年秋八月六日薨。年踰縱心，功遂身亡，有始斯終，千載垂光。嗚呼哀哉！
乃為誄曰：於昔安公，道風允被，大法將盡，頹綱是寄。體靜息動，懷真整偽，事師以孝，養徒以義。仰弘如來，宣揚法雨，俯授法師，威儀允舉。學不闚牖，鑒不出戶，粳糧雖御，獨為萇楚。朗朗高堂，蕭蕭法庭，既嚴既靜，愈高愈清。從容音旨，優遊儀形，廣運慈悲，饒益眾生。堂堂其器，亹亹其資，總角味道，辭親隨師。供養三寶，析微辯疑，盛化濟濟，仁德怡怡。於焉問道，四海承風，有心載馳，戒德鞠躬。令聲續振，五濁暫隆，弘道讚揚，彌虛彌沖。十六王子，孺童先覺，公之出家，年未志學。如彼鄧林，甘露潤澤，如彼瓊瑤，既磨既琢。大宗戾止，座眾龍集，聿來胥宇，靈寺奚立。舊望研機，新學時習，公之勖之，載和載輯。乃修什公，宗望交泰，乃延禪眾，親承三昧。眾美合流，可久可大，穆穆道德，超於利害。六合俱否，山崩海竭，日月沉輝，三光寢晢。眾麓摧柯，連波中結，鴻化垂緒，徽風永滅。嗚呼哀哉！
生盡沖素，死增傷悽，單蟄土槨，示同斂骸。人天感悴，帝釋慟懷，習習遺風，依依餘凄。悲夫法師！終然是栖，室無停響，除有廣蹊。嗚呼哀哉！
端木喪尼，哀直六年，仰慕洙泗，俯憚罤筌。今子門徒，實同斯難，晨掃虛房，夕泣空山。嗚呼法師！何時復還？風嘯竹柏，雲藹巖峰。川壑如丘，山林改容，自昔聞風，志願歸依。山川路邈，心往形違，始終銜恨，宿緣輕微。安養有寄，閻浮無希。嗚呼哀哉！
夫待物而遊，致用生外，道來自我，懷抱以歡。故晦寶停璞，導兼車以出魏；鸞逸雲緒，豈增軒以入衛。是以士之傲俗，尚孤其道，幽居之民，無悶高獨。吾每宣書，夙流照爛，故已跂予感詠，身心不足。若乃沖獨之韻，少歲已高；絕嶺之氣，早志能遠。初憩駕廬山，年始勝髮，緬邈之志，直已千里。乃求剃形就道，忘家入法。時沙門釋慧遠，雖高其甚高，以其尚幼，未之許也。遂乃登絕澗首，太陽臨虛，投地之險，以身易志，法師乃奇而納焉。冑翔華胤，業集素履，勁露未嚴，先風苦節。同學不勝其勞，若人不改其操。
于時經藏始東，肆業華右，遂扣途萬里，屢遊函洛。定慧相曉，致用日微。羅什既亡，遠公沉世。乃還跡塞門，屏居窮岫，其不出意若若耶山之者，於茲二十餘年矣。余叔謝病歸身，惟風停想，法師乘感來遊，積席談晏，清榭竟言，不別而別。故已默語交達，而動靜虛員矣。徵士戴顒，秀調宣簡，神居共逸，風理交融。乃倚岫成軒，停林啟館。即此人外，因心會友。西河方浪，東山已隤，風雲既盡，草木餘哀。心之憂矣，淚合無開。嗚呼哀哉！乃為作誄曰：
在尚尚王，歌鳳伊洛，逸路翔雲，高軒鳴鶴。靈源世流，幽人代作，歸來之子，跨古逢運。結轍承風，遵途襲問，緯玉則溫，經金斯振。歲學尚幼，年盈數始，令德既軒，其秀唯起。鋒穎萬代，風標千里，情愛相輕，家國如草。達矣哲人，獨肆玄寶，總駕七覺，飛案八道。三江多靜，湛勝廬山，地去萬物，軌跡停玄。遼遼清慧，結宇承煙，前驅群有，首路人天。吾生製融，集彼清風，業流善會，情竦妙同。白日春上，素月秋中，方寸無底，六合可窮。卓彼羅什，三界特秀，真俗冠冕，神道領䄂。若人對響，承車即轍，沙漠織寒，長風負雪。投袂冰霜，攬裾暮節，誰斯問津，悠焉在哲。莊衿老帶，孔思周懷，百時如一，京載獨開。胸地既滿，顧惟糟魄，移此無生，悽居樹席。妙入環中，道出形上，所謂伊人，玄途獨亮。智虛于情，照實其相，生住無住，異壞相尋。羅什就古，慧遠去今，匠石何運，伯牙罷音。殷憂逃遁，昔還爾心，東巖解跡，削景若耶。早帳風首，春席雲阿，流庭結草，澓渚含波。月軒東秀，日落西華，情步不辭，寢興高絕。白雲臨操，清風練節，經綸五道，提衡六趣。四諦歸想，三乘總路，生滅在法，諸行難常。哲人薪盡，舊火移光，白日投晦，中春起霜。嗚呼哀哉！
昔余紈髮，早讌清衿，送志悲歲，迎韻者心。家貧親老，耕而弗飽，就檄追歡，身素孤夭。既隔于形，徒通以道，自我從病，高榭東山。明月途靜，白雲路閑，承松吐嘯，風上舒言。咨予戴侯，風居涼峻，佇館伊人，流心酌韻。如何高期，隔成幽顯，五弦喪弄，三觴誰醆。嗚呼哀哉！山泉同罷，松竹哀涼，秋朝霜露，寒夜嚴長。嗚呼哀哉！
孤猿將思，旅鴈聲時，廣開性品，無情者誰？連臺成草，比館唯悲，存亡既代，物色長衰。嗚呼哀哉！蒼生失御，萬物無歸，陰爽就夜，重陽頓暉。嗚呼哀哉！伊四望之茫茫，愴余心之悄悄，雖淚至之有端，固憂來其無兆。隱長思以歎悲，諒從橫於言表。嗚呼哀哉！
維建武四年五月八日甲午，沙門釋玄運，右臥不興，神去危城。嗚呼哀哉！法師本譙邦右族，寓于燉煌，幼稟端明仁和之性，長樹弘懿沖閑之德。真粹天挺，夙鑒道勝，乃遺擯俗纏，超出塵礙，濯景玄津，栖習法道。率由儀律之絕，精學體微之妙，潛仁晦名之行，散畜忘相之施。無德而稱者，日夜而茂焉。敷說架乎當時，理思冠乎中世，鑽仰之徒，自遠而來，虛至實歸，遍于轍跡。
帝后儲貳之尊，藩英鼎宰之重，莫不揖道宗師，瞻猷結敬。而宏量邃奧，不以貴賤舛其顧眄；夷整淵深，不以寒暑品其懷抱。所以括綜像末，崇振頹流者，法師其人矣。啟訓之緣有限，負手之歌會終。風火告徵，愈恬明於危識；靈聖滅現，屢恭悅於告漸。春秋六十九。嗚呼哀哉！外稟哽識，內諮慟魂，慕題往跡，行寔浮言，迺作誄曰：
世滯悠曠，苦海遐長，慾蓋修掩，愛網宏張。法燈不耀，慧日霾光，朽宅燔仆，炎火浮揚。二儀構毀，筭其有歲，三轉廓遼，空劫誰計。從冥詎曉，淪川莫濟，接踵既疏，寔資命世。日誕明哲，降靈自緣，涵徵蘊器，有表孩年。神機幼澈，凝鑒早宣，猶玉初瑩，若珠啟泉。疵厭塵濁，超悟玄微，訣捨愚縛，澄翦情違。齠年植節，丱歲從師，承規檢敬，肅範儀威。秉躬淳潔，淑慎心行，學辨秘源，問窮理敻。前隱用照，往疑斯鏡，匠佚功倍，思高業盛。爰洎中歲，綽奧宏廣，輪演法空，雲滌日朗。乘衢若夷，權開似敞，悠悠品類，式是宗仰。右河振聞，左江標秀，聲因德宣，稱緣道富。提獎詢求，悅懌研授，仁厚猶地，志高如岫。輟餐赴嗛，捨纊矜寒，蓄無停日，財以施單。寧賤傲色，匪貴愉顏，湛茲懿慶，均彼籍蘭。教之所洽，晦識斯明，智之所誘，務以心成。接惛茂貨，撫迷諒情，憑微請要，莫不咸亨。險路恆遠，開引有極，生滅相禪，念念匪息。徂年寡留，西光遽逼，雲變豈停，將運淨域。嗚呼哀哉！
體深病苦，慮達四疾，鍼石醫巫，分劑貶失。端情法旅，正想慈律，不捨勇勤，誓拯群墜。嗚呼哀哉！合既終離；假會應謝，同悲素林，寂然中夜。談人勖善，瞻天儼駕，即彼紺宮，去此塵舍。嗚呼哀哉！絕微言於永沒，毀舟航於遐澨，挨崇塵之嚴華，蕪峻堂之雕麗。捨形有其若遺，遷情靈其何界？資訓仰兮眷徒，空血淚兮感逝。嗚呼哀哉！
法師諱智稱，河東聞喜人也，俗姓裴氏。挹汾澮之清源，稟河山之秀質，蓄靈因於上業，感慧性於閻浮。直哉惟清！爰初夙備，溫良恭儉，體以得之。然天韻真確，含章隱曜，沉漸人群。莫能測其遠邇。蓋由徑寸之華，韜光濬壑，盈尺之寶，未剖聯城。監觀者罔識其巨麗，逖聽者弗得其鴻名。羈束戎旅，俛起阡陌，年登三十，始覽眾經。退而歎曰：百年倏忽，功名為重，名不常居，功難與必。且吉凶悔吝，孔書已驗，變化起伏，歷聖來稱。安知崢嶸之外，寥廓之表，籠括幽顯，大援無邊者哉？彼有師焉，吾知歸矣。遂乃長揖五忍，斂衽四依，挫銳解紛，於是乎盡。宋大明中，益部有印禪師者，苦節洞觀，鬱為帝師，上人聞風自託，一面盡禮。印公言歸庸蜀，乃攜手同舟，以宋泰始元年，出家於玉壘。誠感人天，信貫金石，直心般若，高步道場。
既而敬業承師，就賢辯志，遨遊九部，馳騁三乘。摩羅之所宣譯，龍王之所韜秘，雖且受持諷誦，然未取以為宗。常謂攝心者跡，跡密則心檢；弘道者行，行密則道存。安上治人，莫先乎禮，閑邪遷善，莫尚乎律。可以驅車火宅，翻飛苦海，瞻三途而勿踐，歷萬劫而不衰者，其毗尼之謂歟！乃簡棄枝葉，積思根本，頓轡洗心，以為己任。於是曳錫踽步，千里遊學，擁經持缽，百舍不休。西望荊山，南過澧浦，周流華夏，博採奇聞。土木形骸，琬琰心識，靡高不仰，無堅不攻。寢之所安，席不及煖，思之所至，食不遑餐。入道三年，從師四講，教逸功倍，而業盛經明。每稱道不墜地，人各有美，宣尼之學，何詎常師？
于時，具隱二上人，先輩高流，鳳鳴西楚。多寶穎律師，洽聞溫故，翰起東都，法師之在江陵也。稟具隱為周援，及還京洛，以穎公為益友。皆權衡殿最，言刈菁華，捨稊稗而膳稻梁，會鹽梅而成鼎飪。其理練，其旨深，膚受末學，莫能踵武。以泰始六年，初講十誦於震澤。闡揚事相，咫尺神道，高談出雲漢，精義入無間。八萬威儀，怡然理暢，五部章句，渙爾同波。由是後進知宗，先達改觀。輝光令問，於斯籍甚。
法師應不擇方，行有餘力，清言終日，而事在其中。立栖雲於具區，營延祚於建業。令不待嚴，房櫳肅靜，役不加迅，棟宇駢羅。自方等來儀，變胡為漢，鴻才鉅學，連軸比肩。法華、維摩之家，往往間出，涅槃、成實之唱，處處聚徒。而律藏憲章，於時最寡，振裘持領，允屬當仁。若夫淵源浩汗，故老之所迴惑；峻阻隱複，前修之所解駕。皆剖析毫釐，粉散膠結，鉤深致遠，獨悟胸懷。故能使反戶之南，彎弓之北，尋聲赴響，萬里而至。門人歲益，經緯日新。坐高堂而延四眾，轉法輪而朝同業者，二十有餘載。君子謂此道於是乎中興。絕慶弔，屏流俗，朱門華屋，靡所經過。齊竟陵文宣王，顧輕千乘，虛心八解，嘗請法師講於邸寺，既許以降德。或謂宜修賓主，法師笑而答曰：我則未睱。及正位函丈，始交涼燠。時法筵廣置，髦士如林，主譽既馳，客容多猛。發題命篇，疑難鋒出，法師應變如響，若不留聽。囿辯者土崩，負強者折角，莫不遷延徙靡，亡本失支。觀聽之流，稱為盛集。
法師性本剛克，而能悅以待問，發言盈庭，曾無忤色。虛己博約，咸竭厥才，依止疏附，訓之如一。少壯居家，孝子惟友，脫屣四攝，愛著兩忘。親黨書介，封而不發，內恕哀慼，抑而不臨。常曰：道俗異故，優陀親承音旨，寧習其言而忽其教？煩惱呴濡，蕭然頓遣。
法師之於十誦也，始自吳興，迄于建業，四十有餘講。撰義記八篇，約言示制。學者傳述，以為妙絕古今。春秋七十有二，齊永元三年，遷神于建康縣之安樂寺。僧尼殷赴，若喪昆姊。諒不言之信，不召之感者云。若夫居敬行簡，喜慍不形於色，知人善誘，甄藻罔遺。於時臨財廉取予義，明允方大，處變不渝，汪汪焉，堂堂焉。渤碣河華，不能充其量。蓋淨行之儀表，息心之軌則歟！弟子某等，感梁木之既摧，慟德音之永閟。俾陳信而有徵，庶流芳而無愧。
法師諱僧景，本姓歐陽，衡陽湘鄉人也。資無始之良因，得今生之遠悟。黃中通理，幼而自然，好誦經，善持操，行止有方，身口無擇。十歲而孤，事母盡孝。母為請室良家，非其好也，辭不獲命。弱冠以世役見羈，于時，戎馬生郊，羽檄日至，躬擐甲冑，跋履山川，且十年矣。雖外當艱棘，而內結慈悲，故未離人群，已具息心之行。後行經彭蠡，見廬岳而悅之。於是有終焉之志，復反湘川，稍棄身非，所味道忘食，日一菜蔬。後得出壘門，便離妻室。忽夢廬山之神，稽首致敬曰：廬山維岳，峻極于天，是日三宮，壁立萬仞，欲屈真人居之。真人若不見從，則此山永廢矣。又夢受請而行，至香鑪峰石門頂，見銀閣金樓，丹泉碧樹，崢嶸刻削，希世而有。於是雞鳴戒旦，便飄爾晨征。
于時江陵僧徒，多有行業，或告法師曰：荊州法事大盛。乃因此東枻，自夏首西浮，遇僧淨道人，深解禪定。乃曰：真吾師也。遂落髮從之。住竹林禪房，始斷粒食，默然思道，或明發不寐。刺史聞風而悅，欲相招延。或曰：此公乃可就見，不可屈致也。於是累詣草廬，遂服膺請戒。江漢人士，亦迴向如雲。先是神山廟靈驗如響，侵迕見災，且以十數。法師考室其旁，神遂見形為禮，使兩神童朝夕立侍。有女巫見而問之，法師不答。
廬山神復來固請。以永明十年七月，振錫登峰，行履所見，宛如夢中。乃即石為基，倚巖結構，匡坐端念。虎豹為群。先德曇隆，慧遠之徒，亦卜居于此，既人跡罕至，遂不堪其憂。且山氣氛氳，令人頭痛身熱，曾未幾時，莫不來下。唯法師獨往，一去不歸。既卻禾黍之資，不避霜露之氣，時捫蘿越險，行動若飛。或有群魔不憙法師來者，能使雷風為變以試。法師既見，神用礭然，魔群乃止。久之復隨險幽尋，造石梁石室。靈山秘地，百神之所遨遊也。法師說戒行香，神皆頭面禮足。昔神人吳猛，得入此遊觀，自茲厥後，唯法師復至焉。羲皇以來，二人而已矣。
初法師入山二年，禪味始具，每斂心入寂。偏見彌勒如來，常云宿植之緣也。建武四年春，忽語弟子曰：吾壽當九十。但餘年無益於世，而四大有累於人。思拯助眾生，不得久留此矣。七月二十一日，標極嶺西頭，為安尸之處，人莫之知也。復七日而疾。疾後七日而終。春秋五十八。臨終合掌曰：願即生三途，救一切眾苦。又曰：吾以身施烏鳥，慎勿埋之。初法師喚下寺數人，安居講授。或謂法師曰：今欲出山尋醫。又勸進飲食。法師曰：吾累在此身，及吾無身，吾有何累？勿多言也。
遷化旬有六日，容貌如生，兩指屈握，伸之隨復如故。宿德比丘皆曰：夫得道人，多以七為數，法師自疾至沒，不其然歟？兩指不伸，亦良有以也。初鑪峰孤絕，羽翼所不至。自法師經始，常有雙烏來巢，及法師即化，烏亦永逝矣。惟法師宿藉幽源，久素淨業故，慈悲喜捨，習與性成，微妙玄通，因心則有。入山林而不出，絕榮觀而超然。若乃八珍強骨之資，九轉延華之術，皆如脫屣矣。唯直心定志，在無價寶舟，愛護化城，期為彼岸。鑽仰不測，故未得而名焉。
比丘尼釋淨秀，本姓梁氏，安定烏氏人也。其先出自少昊，至伯益佐禹治水，賜姓羸氏。周孝王時，封其十六世孫非子於秦。其曾孫秦仲為宣王侯伯。平王東遷，封秦仲少子於梁。是為梁伯。漢景帝世，梁林為太原太守，徙居北地烏氏，遂為郡人焉。自時厥後，昌阜于世，名德交暉，蟬冕疊映。漢元嘉元年，梁景為尚書令，少習韓詩，為世通儒。魏時梁爽，為司徒左長史秘書監，博極群書，善談玄理。晉太始中，梁闡為涼、雍二州刺史，即尼之迺祖也。闡孫撝，晉范陽王虓驃騎參軍，事魚陽太守，遭永嘉蕩析，淪於偽趙，為秘書監征南長史，後得還晉，為散騎侍郎。子疇，字道度，征虜司馬。子粲之仕宋，征虜府參軍，事封龍川縣都亭侯。尼即都亭侯之第四女也。
挺慧悟於曠劫，體妙解於當年，而性調和，綽不與凡孩孺同數。弱齡便神情峻徹，非常童稚之伍。行仁尚道，洗志法門。至年十歲，慈念彌篤，絕粉黛之容，棄錦綺之翫，誦經行道，長齋蔬食。年十二便求出家，家人苦相禁抑，皆莫之許。於是心祈冥感，專精一念，乃屢獲昭祥，亟降瑞相。第四叔超，獨為先覺，開譬內外，故雅操獲遂。上天性聰叡，幼而超群。年至七歲，自然持齋。家中請僧行道，聞讀大涅槃經，不聽食肉。於是即長蔬不噉，二親覺知，若得魚肉，輒便棄去。
昔有外國普練道人，出於京師，往來梁舍，便就五戒，勤翹奉持，未嘗違犯。日夜恆以禮拜、讀誦為業，更無餘務。及手能書，常自寫經，所有財物，唯充功德之用，不營俗好。少欲入道，父母為障，遂推流歲月，至年二十九，方獲所志。落䰂青園，服膺寺主，上事師虔孝，先意承旨，盡身竭力，猶懼弗及。躬修三業，夙夜匪懈。僧使眾役，每居其首，精進劬勤，觸事關涉。有開井士馬先生者，於青園見上，即便記云：此尼當生兜率天也。又親於佛殿內坐禪，同集三人，忽聞空中有聲，狀如牛吼。二尼驚怖，迷悶戰慄，上淡然自若，徐起下床，歸房執燭，檢聲所在。旋至勾欄。二尼便聞殿上有人相語云，各自避路，某甲師還。後又於禪房中坐，伴類數人。一尼鼾眠，此尼於睡中見有一人，頭屆于屋，語云：勿驚某甲師也。此尼於是不敢復坐。又以一時坐禪，同伴一尼，有小緣事，蹔欲下床，見有一人扺掌止之曰：莫撓某甲師。於是閉氣徐出，歎未曾有。如此之事，比類甚繁，既不即記，悉多漏忘，不得具載。
性受戒律，進止俯仰，必欲遵承。於是現請耀律師講，內自思惟。但有直一千，心中憂慮事不辦。夜即夢見鴉、鵲、鴝、鵒、雀子各乘車，車並安軒。車之大小還稱可鳥形，同聲唱言：我助某甲尼講去。既寤歡喜，知事當成。及至就講，乃得七十檀越設供，果食皆精。後又請穎律師開律，即發講曰：清淨罌水自然香，如水園香氣，深以為欣。既而坐禪得定，至於中夜方起，更無餘伴。便自念言：將不犯獨？即諮律師。律師答云，無所犯也。意中猶豫恐有失。且見諸寺尼僧，多不如法，乃喟然歎曰：嗚呼！鴻徽未遠，靈緒稍隤，自非引咎責躬，豈能導物？即自懺悔，行摩那埵。於是京師二部，莫不咨嗟云，如斯之人，律行明白，規矩應法，尚爾思愆，何況我等，動靜多過，而不慚愧者哉？遂相率普懺，無有孑遺。
又於南園就穎律師受戒。即受戒日，淨罌水香，還復如前。青園諸尼及以餘寺，無不更受戒者。律師於是，亦次第詣寺，敷弘戒品，闡揚大教。故憲軌遐流，迄屆于今。穎律師又令上約語諸寺尼，有高床俗服者，一切改易。上奉旨制勒，無不祇承。律藏之興，自茲更始。後又就三藏法師受戒，清淨水香，復如前不異。青園徒眾既廣，所見不同。師已遷背，更無覲侍。於是思別立住處。可得外嚴聖則，內窮宴默者。
以宋大明七年八月，故黃修儀及南昌公主，深崇三寶，敬仰德行。初置精舍，上麻衣弗溫，藿食忘飢，躬執泥瓦，盡勤夙夜。以宋泰始三年，明帝賜號曰禪林。蓋性好閑靜，冥感有徵矣。而制龕造像，無不畢備。又寫集眾經，皆令具足。莊潢染成，悉自然有。娑伽羅龍王兄弟二人現跡，彌日不滅。知識往來，並親瞻睹，招納同住，十有餘人，訓化獎率，皆令禪誦。每至奉請聖僧，果食之上，必有異迹。又於一時，虔請聖眾七日供養，禮懺始訖，攝心運想，即見兩外國道人，舉手共語。一云呿羅，一云毗呿羅。所著袈裟，色如桑葚之熟，因即取泥，以壞衣色如所見。於是遠近尼僧，並相倣學，改服間色。故得絕於五大之過，道俗有分者也。
此後又請阿耨達池五百羅漢，日日凡聖無遮大會，已近二旬，供設既豐。復更請罽賓國五百羅漢，足上為千。及請凡僧還如前法。始過一日，見有一外國道人，眾僧悉皆不識。於是試相借問，自云從罽賓國來。又問來此幾時。答云，來始一年也。眾僧覺異，令人守門，觀其動靜，而食畢乃於宋林門出。使人逐視，見從宋林門去，行十餘步，奄便失之。又嘗請聖僧，浴器盛香湯，及以雜物，因而禮拜。內外寂默，即聞器檥杓作聲，如用水法。意謂或是有人出，便共往看，但見水杓自然搖動。故知神異。
又曾夜中忽見滿屋光明，正言已曉，自起開戶，見外猶闇，即便閉戶還床，復寢久久，方乃明也。又經違和極篤，忽自見大光明遍於世界，山河樹木，浩然無礙，欣爾獨笑。傍人怪問，具陳所見，即能起行禮拜，讀誦如常無異。又於一時復違和，亦甚危困，忽舉兩手，狀如捧物，語傍人不解，問言：為何所捧？答云：見寶塔從地出，意欲接之，幡花伎樂，無非所有。於是疾恙豁然而除，都無復患。又復違和，數日中亦殊綿惙恆，多東向視，合掌向空，於一時中，急索香火，移時合掌。即自說云，見彌勒佛及與舍利弗、目連等諸聖人。亦自見諸弟子，數甚無量，滿虛空中，須臾見彌勒下生翅頭末城，云有人持幡花伎樂及三臺來迎。於此上幡花伎樂，非世間比，半天而住。一臺已在半路，一臺未至半路，一臺未見，但聞有而已。爾時已作兩臺，為此兆故，即更作一臺也。又云，有兩樹寶花在邊，人來近床，語莫壞我花。自此之後，病即除損。前後遇疾，恆有瑞相。或得涼風，或得妙藥，或聞異香，病便即愈。疾瘥之為理，都以漸豁然而去。如此甚數，不能備記。
又天監三年，一夏違和。於晝日眠中，見虛空藏菩薩，即自圍遶誦唄，唄聲徹外。眠覺，所患即除。又白日臥，開眼見佛入房，幡蓋滿屋，語傍人令燒香，了自不見。上以天監五年，六月十七日得病苦，心悶不下飲。彭城寺令法師，以六月十九日夜得夢，見一處謂是兜率天上，住止嚴麗，非世間比。言此是上住處。即見上在中。於是法師有語上：上得生好處，當見將接。上是法師小品檀越，勿見遺棄。上即答云：法師丈夫，又弘通經教，自應居勝地。某甲是女人，何能益？法師又云：不如此也，雖為丈夫不能精進持戒，不及上。時體已轉惡，與令法師素疏，不堪相見。病既稍增，飲粥日少，為治無益，漸就綿惙。
至七月十二日，爾時天雨清涼，悶勢如小退。自云：夢見迎來，至佛殿西頭。人人捉幡竿，猶車在地。幡之為理，不異世間軍隊擔鼓旗幡也。至二十日便絕，不復進飲粥。至二十二日，令請相識眾僧設會，意似分別。至二十五日，云見十方諸佛遍滿空中。至二十七日中後，泯然而臥，作兩炊久，方復動轉。自云上兜率天，見彌勒及諸菩薩，皆黃金色。上手中自有一琉璃清淨罌，可高三尺許。以上彌勒，即放光明，照于上身。至兜率天，亦不見飲食，自然飽滿，故不復須人間食也。但聞人間食皆臭，是以不肯食，於彼天上得波利䴵將還，意欲與令法師。有人問：何意將䴵去？答云：欲與令法師。是人言：令法師是人中果報，那得食天上食？不聽將去。既而欲見令法師閑居，上為迎法師來相見，語法師：可作好菜食，以餉山中坐禪道人，若修三業，方得生兜率天耳。法師不坐禪，所以令作食餉山上道人者，欲使與坐禪人作因緣也。
自入八月，體中亦轉惡，不復說餘事，但云有三十二童子，一名功德天，二者名善女天，是迦毗羅所領，恆來在左右，與我驅使。或言得人餉飲食，令眾中行之。復云，空中晝夜作伎樂，鬧人耳也。
門下，佛法訛替，沙門混雜。未足扶濟鴻教，而專成逋藪。加頃奸心頻發，凶狀屢聞，敗道亂俗，人神交忿。可符所在與寺耆長，精加沙汰。後有違犯，嚴其誅坐。主者詳為條格，速施行。
門下，近得錄公等表。知欲早定沙門都統。比考德選賢，寤寐勤心，繼佛之任，莫知誰寄？或有道高年尊，理無縈紆；或有器玄識邈，高挹塵務。今以思遠寺主法師僧顯，仁雅欽韶，澄風澡鏡，深敏潛明，道心清亮，固堪茲任。式和妙眾，近已口白。可勑令為沙門都統。又副儀貳事，緇素攸同。頃因耀統獨濟，遂廢茲任。今欲毗德贊善，固須其人。皇舅寺法師僧義行恭神暢，溫聰謹正，業懋道優，用膺副翼。可都維那，以光賢徒。
門下，凝覺澄沖，事超俗外，淵模崇賾，理寄忘言。然非言何以釋教？非世何能表真？是以三藏舒風，必資誡典，六度摛化，固憑尺波。自像教東流，千齡已半，秦漢俗華，制禁彌密。故前世英人隨宜興例，世輕世重，以裨玄奧。先朝之世，嘗為僧禁，小有未詳，宜其修立。近見沙門統僧顯等白云，欲更一刊定。朕聊以淺識，共詳至典，事起匆匆，觸未詳究。且可設法一時粗救世，殿須立白一同更釐厥衷。
門下，崇因贊業，莫若宗玄，裨神染志，誰先英哲？故周旦著其朋之誥，釋迦唱善知之文。然則位尊者，以納賢為貴；德優者，以親仁為尚。朕雖寡昧，能無庶幾也？先朝之世，經營六合，未遑內範，遂令皇庭闕高邈之容，紫闥簡超俗之儀。於欽善之理，福田之資，良為未足。將欲令懿德法師時來相見，進可餐稟道味，退可飾光朝廷。其勑殿中聽一月三入，人數法諱，別當牒付。
門下，憑玄歸妙，固資真風，餐慧習慈，實鍾果智。故三炎檢攝，道之恆規；九夏溫詮法之嘉猷。可勑諸州今此夏安居清眾，大州三百人，中州二百人，小州一百人。任其數處講說，皆僧祇粟供備。若粟尟徒寡不充此數者，可令昭玄量減還聞。其各欽旌賢匠，良推叡德，勿致濫濁，惰茲後進。
門下，徐州道人統僧逞，風識淹通，器尚倫雅，道業明博，理味淵澄。清聲懋譽，早彰於徐沛；英懷玄致，風流于譙宋。比唱法北京，德芬道俗，應供皇筵，美敷宸宇。仁叡之良，朕所嘉重。依因既終，致茲異世，近忽知聞，悲怛于懷。今路次兗濮，青泗豈遙？愴然念德，又增厥心。可下徐州施帛三百疋以供追福。又可為設齋五千人。
門下，應統仰紹前哲，繼軌道門，徽紵玄範，沖猷是託。今既讓俗名，理宜別供。可取八解之義，歲施帛八百疋。准四輩之況，隨四時而給。又修善之本，寔依力命，施食之因，內典所美。可依朝官上秩，當月而施。所以遠譬深理者，匪獨開崇俗心，抑亦獎勵道意耳。
門下，徐州法師慧紀，凝量貞遠，道識淳虛，英素之操，超然世外。綜涉之功，斯焉罕倫。光法彭方，聲懋華裔，研論宋壤，宗德遠邇。爰於往辰，唱諦鹿苑，作匠京緇，延賞賢叢。倐矣死魔，忽殲良器，聞之悲哽，傷慟于懷。可勑徐州施帛三百疋，并設五百人齋。以崇追益。
人所以不得道者，由於心神昏惑。心神所以昏惑，由於外物擾之。擾之大者，其事有三：一則勢利榮名，二則妖妍靡曼，三則甘旨肥濃。榮名雖日用於心，要無晷刻之累。妖妍靡曼，方之已深。甘旨肥濃，為累甚切。萬事云云，皆三者之枝葉耳。聖人知不斷此三事，求道無從可得。不得不為之立法，使簡而易從也。若直云三事惑本，並宜禁絕，而此三事是人情所甚惑，念慮所難遣，雖有禁止之旨，事難卒從。譬於方舟濟河，豈不欲直至彼岸？河流既急，會無直濟之理，不得不從流邪靡，久而獲至。非不願速，事難故也。禁此三事，宜有其端。何則？食之於人，不可頓息，其於情性，三累莫甚。故推此晚食併置中前，自中之後，清虛無事。因此無事，念慮得簡。在始未專，在久自習。於是束以八支，紆以禁戒。靡曼之欲無由得前，榮名眾累，稍隨事遣。故云往古諸佛過中不餐，此蓋是遣累之筌蹄，適道之捷徑，而或咸謂止於不食。此乃迷於向方，不知厥路者也。
夫脩營法事，必有其理，今世召請眾僧止設一會。當由佛在世時，常受人請，以此擬像故也。而佛昔在世，佛與眾僧，僧伽藍內本不自營其食具也。至時持鉢，往福眾生。今之僧眾非惟持中者少，乃有腆恣甘腴，廚膳豐豪者。今有加請召，並不得已而後來，以滋腴之口，進蔬蔌之具，延頸蹙頞，固不能甘。既非樂受，不容設福，非若在昔，不得自營，非資四輩身口無託者也。此以求福，不其反乎？篤而論之，其義不爾。何者？出家之人，本資行乞，戒律昺然，無許自立廚帳，并畜淨人者也。今既取足，寺內行乞事斷。或有持鉢到門，便呼為僧徒鄙事下劣。既是眾所鄙恥，莫復行乞。悠悠後進，求理者寡。便謂乞食之業，不可復行。白淨王子，轉輪之貴，持鉢行詣，以福施者，豈不及千載之外凡庸沙門，躬命僕豎，自營口腹者乎？今之請僧一會，既可髣像行乞。行乞受請，二事不殊，若以今不復行乞，又復不請召，則行乞之法於此永寘。此法既寘，則僧非佛種；佛種既離，則三寶墜于地矣。今之為會者，宜追想在昔，四十九年佛率比丘入城乞食，威儀舉止動目應心。以此求道，道其焉適，若以此運心，則為會可矣。
問：朕聞專精九液，鶴竦玄州之境，苦心六歲，釋擔煩惱之津。或注神鬼之術，明尸解之方；或說因緣之要，見埿洹之道。是以太一闡法，竟於輕舉；如來證理，環於寂滅。自祖龍寢跡，劉莊感夢，從此以歸，紛然遂廣。至有委親遺累，棄國忘家，館舍盈於山藪，伽藍遍於州郡。若黃金可化，淮南不應就戮；神威自在，央掘豈得為鯨。若以御龍非實，荊山有攀髯之戀；控象為虛，瀍洛寤夜光之詭。是非之契，朕實惑焉。乃有緇衣之眾，參半於平俗；黃服之徒，數過於正戶。所以國給為此不充，王用因茲取乏。欲擇其正道，蠲其左術。一則有潤邦家，二則無惑群品。且積競繇來，行之已久，頓於中路，沙汰實難。至如兩家升降，二途修短。可指言優劣，無鼠首其辭。
對曰：臣聞天道性命，聖人所不言，蓋以理絕涉求，難為稱謂。伯陽道德之論，莊周逍遙之旨，遺言取意，猶有可尋。至若玉簡金書，神經秘錄，三尸九轉之奇，絳雪玄霜之異。淮南成道，犬吠雲中，王喬得仙，劍飛天上。皆是憑虛之說，海棗之談。求之如繫風，學之如捕影。而燕君、齊后、秦皇、漢帝，信彼方士，冀遇其真。徐福去而不歸，欒大往而無獲。猶謂升霞倒影，扺掌可期，祭鬼求神，庶或不死。江璧既反，還入驪山之墓；龍媒已至，終下茂陵之墳。方知劉向之信洪寶，歿有餘責；王充之非黃帝，此為不朽。又末葉已來，大存佛教，寫經西土，畫像南宮。昆池地墨，以為劫燒之灰；春秋夜明，謂是降神之日。法王自在，變化無窮，置世界於微塵，納須彌於黍米。蓋理本虛無，示諸方便，而妖妄之輩，茍求出家，藥王燔軀，波崙灑血，假未能然，猶當剋念，寧有改形易貌，有異世人。恣意放情，還同俗物。龍宮餘論，鹿野前言，此而得容，道風將墜。伏惟陛下受天明命，屈己濟民，山鬼效靈，海神率職。湘中石燕，沐時雨而群飛；臺上銅烏，傃和風而獨囀。但周都洛邑，治在鎬京，漢宅咸陽，魂歸豐沛。汾晉之地，王跡惟始，既疲遊幸，且勞經略。猶復降情文苑，斟酌百家，想執玉於瑤池，念求珠於赤水。竊以王母獻環，由感舜德；上天賜珮，實報禹功。兩馬記言，二班書事。不見三世之辭，無聞一乘之旨。帝樂王禮，尚有時而沿革；左道怪民，亦何疑於沙汰。臣某謹對。
省啟。承尊師昨夜涅槃，甚深悲怛。法師志業淹明，道風淳素，戒珠瑩淨，福翼該圓。加以識見冥通，心解遠察。記落雨而必然，稱黑牛而匪謬。服膺者無遠近，蒙益者兼道俗。弟子自言，旋京輦便申結緣，豈謂一息不追，奄至乎此？然勝業本深，智力久利，必應遊神寶地，騰跡淨天。但語其乳池，啟殯香棺，入室不了空，心于何不慟？但如來降生之跡，因此而入埿洹。正當其生住滅，靡有定相。先聖後賢，何其形響？推校因緣，未始有例。上人等並在三歲，積始終稟道，宜應共相策勉，弘遵舊業。使道場無斷，利益不墜，所禭物輒如法供養。奈何奈何！
菩薩戒弟子王筠，法名慧炬，稽首和南。問訊東陽盛法師。弟子昔因多幸，早蒙覲接，歲月推流，踰三十載。欽慕風德，獨盈懷抱，閒以山川，無由禮敬。司馬參軍仰述存眷，曲垂訪憶。既荷錄舊之情，兼佩殷勤之旨，歡欣頂戴，難為譬說。仰承乘和履福，享年九十有四，蚩絳人之未高，同殷宗之遐壽。且耳長真已過項，齒剛曾不先落。延華駐釆，怡神輔性，自非宿植善因，何以招斯勝果。尊年尚齒之誠，懷德敦舊之款，依風慕道之深，欣羡景仰之至。興居在念，寤寐載懷。弟子限此樊籠，迫茲纓鎖，無由問道，撫躬如失。庶心期冥會，咫尺江山，道術相忘，棄置形跡。唯願敬勖，保此期頤，赤松朱髮，復何足貴。飛錫騰軀，真在旦夕，指陳丹款，殊未申暢。儻惠一言，豈不幸甚！弟子筠稽首和南。
近聞檀越敘二諦之新意，陳三宗之取捨。聲殊恆律，雖進物不速，作論已成，隨喜充遍，物非常重。又承檀越恐立異當時，干犯學眾，制論雖成，定不必出。聞之懼然，不覺興悲。此義旨趣，似非初聞，妙音中絕，六十七載。理高常韻，莫有能傳。貧道年二十時，便參傳此義，常謂藉此微悟，可以得道。竊每歡喜，無與共之年少，見長安耆老，多云關中高勝，迺舊有此義。常法集盛時，能深得斯趣者，本無多人。既犯越常情，後進聽受，便自甚寡傳通，略無其人。貧道捉麈尾以來，四十餘年，東西講說，謬至一時，其餘義統，頗見宗錄，唯有此途，百里無人得者。貧道積年，迺為之發病，既衰痾未愈。加復旦夕西旋。顧惟此道，從今永絕。不言檀越，機發無緒，獨創方外，非意此音，猥來入耳。且欣且慰，實無以況，建明斯義，使法燈有種，始是真實行道第一功德。雖復國城妻子施佛及僧，其為福利，無以相過。既幸已詮述想，便宜廣宣，使賞音者見也。論明法理，當仁不讓，豈得顧惜眾心，以失奇趣耶。若此論已成，遂復中寢。恐檀越方來，或以此為法，障往意理，然非戲論矣。想便寫一本為惠。貧道齎以還西，使處處弘通也。比小可牽曳，故入山取敘，深企付之。
聞諸行李，高談徽德，逖聽風聲，心飛魂竦。無異蘄仙之望石髓，太陰之思龍燭，倉星昏昃，涼雲送秋。道勝則肥，固應頤攝，衣裳虹蜺，帷幕霄露，餌黃菊之落蕊，酌清澗之毖流。旦候歸鴈，晨鳧暮聽，羈雌獨鶴，神彯彯爾。蓋象蕭史之騎鳴鳳，列子之御長風，雖荊卿傍若無人，孝然堅臥冰雪。沉沉隱隱，何以尚之哉！至於馳騖經囿，翱翔書圃，極龍宮之妙典，殫石室之鴻記。道生伏其天真，曼倩謝其辨物。若乃習是，童子厝志雕蟲，藻思內流，英華外發，葳蕤秋竹，照曜春松。爵頌息明珠之譽，長門濫黃金之賞。盛矣美矣，煥其麗乎！昔旅浙河，嘗觀組繢，不覺紙爇筆焚，魂魄斯盡。自茲厥後，兩絕珪璧。意睠睠於菁華，腸迴迴於九折。夫日御停照，不踰隙穴，海若濆涌，莫限隈嵎。以玉抵鵲，幸傳餘寶，冀閱清徽，用瘳眩疾。然越民非鬻冠之所，齊國豈奏韶之地，望與其進，無貽責焉。
弟子孤子曼穎，頓首和南。一日蒙示所撰高僧傳，并使其掎摭。力尋始竟，但見偉才，紙弊墨渝，迄未能罷。若乃至法既被，名德已興，年幾五百，時經六代。自摩騰、法蘭發軫西域，安侯、支讖荷錫東都。雖跡摽出沒，行實深淺，咸作舟梁，大為利益。固宜油素傳美，鈆槧定辭，昭示後昆，揄揚往秀。而道安、羅什，間表秦書，佛澄、道進，雜聞趙冊。晉史見拾，復恨局當時；宋典所好，頗因其會兼。且抗出君台之記，糅在元亮之說，感應或所商攉，幽明不無梗㮣。汎顯傍文，未足光闡，間有諸傳，又非隱括。景興偶採居山之人，僧寶偏綴遊方之士，法濟唯張高逸之例，法安止命志節之科。康泓專紀單開，王季但稱高座；僧瑜卓爾獨載，玄暢超然孤錄。唯釋法進所造，王巾有著，意存該綜，可擅一家。然進名博而未廣，巾體立而不就。梁來作者，亦有病諸。僧祐成簡，既同法濟之責；王季染毫，復獲景興之誚。其唱公纂集，最實近之，求其鄙意，梗㮣頗見。法師此製，始所謂不刊之鴻筆，綿亘古今，包括內外，屬辭比事，不文不質，謂繁難省，云約豈加。以高為名，既使弗逮者恥；開例成廣，足使有善者勸向之。二三諸子，前後撰述，豈得約長量短，同年共日而語之哉！信文徒竟無一言可豫，市肆空設千金之賞，方入簉龍函，上登麟閣，出內瓊笈，卷舒玉笥。弟子雖實不敏，少嘗好學，頃日尪餘，觸途多昧。且獲披來帙，斯文在斯，鑽仰弗暇討論，何所誠非？子通見元則之論良愧，處道知休弈之書徒深。謝安慕竺曠風流，殷皓憚支遁才俊耳。不見旬日，窮情已勞，扶力此白，以代訴盡。弟子孤子王曼穎頓首和南。
君白一日以所撰高僧傳相簡，意存箴艾，而來告累紙更加拂拭。顧惟道藉人弘，理由教顯，而弘道釋教，莫尚高僧。故漸染以來，昭明遺法，殊功異績，列代而興，敦厲後生，理宜綜綴。貧道少乏懷書抱篋，自課之勤；長慕鈆墨塗青，揚善之美，故於聽覽餘間，厝心傳錄。每見一分可稱，輒有懷再省，但歷尋眾記，繁約不同。或編列參差，或行事出沒。已詳別序，兼具來告。所以不量寸管，輒樹十科，商搉條流。意言略舉。而筆路蒼茫，辭語陋拙。本以自備疏遺，豈宜濫入高聽？檀越既學兼孔釋，解貫玄儒，抽文綴藻，內外淹劭。披覽餘暇，脫助詳閱。故忘鄙俚，用簡龍門。然事高辭野，久懷多愧，來告吹噓，更增㥏愧。今以所著贊論十科，重以相簡，如有紕謬，請備斟酌。釋君白。
弟子劉之遴頓首和南。泡電倏忽，三相不停，苦空無我，五陰寧住？尊師僧正，捨壽閻浮，遷神妙樂。雖乘此宿植，必登善地，人情怛化，銜疚悲摧。念在三之重，追慕哀慟，纏綿永往，理不可任。奈何奈何！僧正精理特拔，經論洽通，蔬菲終身，有為略盡，枯槁當年，儀形二眾，豈直息心摽領，亦為人倫之傑。弟子少長遊遇數紀，迄茲平生敬仰，善友斯寄，哀疾待盡。不獲臨泄，鯁慟之懷，二三增楚。扶力修喭，迷猥不次，弟子劉之遴頓首和南。
生滅無常，賢弟震法師，奄同力士生處，道識長往，法言永絕，惋怚抽摧，不能已己。年事未高，德業方播，疾恙甫爾，謂無過憂，遂至遷化，道俗驚愕。念孔懷之切，天倫至慟；永往之情，不可居處。奈何奈何！法師義味該洽，領䄂黑衣，識度愷悌，籍甚當世。昔在京師，聖上眄接，自還鄉國，歷政禮重。且講說利益，既實弘多，經始寺廟，實廣福業。衿抱豁然，與物無迕，所與遊款，皆是時賢。白黑歸美，近遠欽敬，豈止息心殄悴，實亦人倫喪寶。追懷歎愴，何可弭歇！并辱遺書及別物，對增哽欷。殿下自為作銘，又教鮑記室為誌序，恐鮑想悉未能究盡，己得面為鮑說，諸事行及徽猷，計必勒不朽事。如今白，誌石為廌，并呼師修之。鐫刻亦當不久可就，言增泫然，投筆悽懣。劉之遴頓首頓首。
八月二十日，之遴和南。法界空虛，山木頹壞，尊師大正，遷神淨土，凡夫淺累，嬰滯哀樂。承此凶訃，五內抽摧，哀慟深至，不能自已。念追慕永往，纏綿斷絕，情在難居，奈何奈何！大正德冠一時，道蔭四部，訓導學徒，紹隆像法。年居僧首，行為人師，公私瞻敬，遐邇宗仰。若乃五時九部，流通解說，疋之前輩，聯類往賢，雖什、肇、融、恆、林、安生、遠，豈能相尚？頓悟雖出自生公，弘宣後代，微言不絕。實賴夫子。重以愛語利益，窮四攝之弘致；檀忍智慧，備六度之該明。白黑歸依，含識知庇，舟航愚冥，棟梁寺塔。日用不知，至德潛運，何道長而世短，功被而身沒？映乎大海，永墜須彌，照彼高山，長收朗日。往矣奈何！當復奈何！法師幼而北面，生小服膺，迄乎耆邁，恆在左右。在三之重，一旦傾殞，哀慟之至，當何可處。弟子紈綺遊接五十餘年，未隆知顧，相期法侶，至乎菩提，不敢生慢。未來難知，現在長隔，眷言生平，永同萬古。尋思惋愴，倍不自勝，未由喭執，申世哀歎。謹裁白書，投筆哽猥。弟子劉之遴頓首和南。
夫鳥居山上，層巢木末；魚潛淵下，窟穴埿沙。豈好異哉？蓋性其然也。故有忽白璧而樂垂綸，負玉鼎而要卿相。行藏紛糾，顯晦踳駮，無異火炎水流，圓動方息。斯則廟堂之與江海，蓬戶之與金閨，並然其所然，悅其所悅，焉足毛衣瘡痏在其間哉！予生自原野，善畏難狎，心駭雲臺朱屋，望絕高蓋青組。且霑濡霧露，彌願閑逸，每思濯清瀨息椒丘，寤寐永懷其來尚矣。蚓專噬壤，民欲天從，爰洎二毛，得居巖穴。所居東陽郡金華山。
東陽實會稽西部，是生竹箭。山川秀麗，皋澤坱鬱，若其群峰疊起，則接漢連霞；喬林布濩，則春青冬綠。迴溪泱流，則十仞洞底；膚寸雲合，必千里雨散。信卓犖爽塏，神居奧宅。是以帝鴻遊斯鑄鼎，雨師寄此乘煙。故澗勒赤松之名，山貽縉雲之號。近代江治中奮迅泥滓王徵士高拔風塵，龍盤鳳栖，咸萃茲地。良由碧湍素石，可致幽人者哉！
金華山，古馬鞍山也。蘊靈藏聖，列名仙諜。左元放稱此山云，可免洪水五兵，可合神丹九轉。金華之首，有紫巖山，山色紅紫，因以為稱。靡迤坡陀，下屬深渚，巑岏隱嶙，上虧日月。登自山麓，漸高漸峻，路迥隘險，魚貫而昇。路側有絕澗，閘閜庨豁，俯窺木杪，焦原石邑，匪獨危懸。至山將半，便有廣澤大川，皋陸隱賑。予之葺宇，實在斯焉。
所居三面迴山，周繞有象郛，郭前則平野蕭條，目極通望。東西帶二澗，四時飛流泉。清瀾微霔，滴瀝生響，白波跳沫，洶涌成音。漕瀆引流，交渠綺錯，懸溜瀉於軒甍，激湍迴於階砌。供帳無綆汲，盥漱息瓶匜。楓櫨椅櫪之樹，梓柏桂樟之木。分形異色，千族萬種。結朱實，包綠果，杌白蔕，抽紫莖。橚樉苯䔿，捎風鳴籟，垂條檐戶，布葉房櫳。
中谷澗濱，花蕊攢列。至於青春受謝，萍生泉動，則有都梁含馥，懐香送芬，長樂負霜，宜男贙露。芙蕖紅華照水，皋蘇縹葉從風，憑軒永眺，蠲憂忘疾。丘阿陵曲，眾藥灌叢，地髓抗莖，山筋抽節。金鹽重於素璧，五豉貴於明珠。可以養性銷痾，還年駐色，不藉崔文黃散，勿用負局紫丸。翾翾翔鳥，風胎雨鷇，綠翼紅毛，素羽翠鬣。肅肅切羽，關關好音，馴狎園池，旅食雞鶩。若迺䲰日伺辰，響類鍾鼓，鳴蚿候曙，聲像琴瑟。玄猿薄霧清囀，飛㹳乘煙咏吟。嘈囋嘹亮，悅心娛耳。諒所以跨躡管籥，韜軼笙簧。
宅東起招提寺，背巖面壑，層軒引景，邃宇臨空，博敞閑虛，納祥生白。左睠右睇，仁智所居，故碩德名僧，振錫雲萃，調心七覺，詆訶五塵，郁烈戒香，浴滋定水。至於熏鑪夜爇，法鼓旦聞，予則跕屣摳衣，躬行頂禮，詢道哲人，欽和至教。每聞此河紛梗，彼岸永寂，熙熙然若登春臺而出宇宙，唯善是樂，豈伊徒言！
寺東南有道觀亭，亭崖側下望雲雨，蕙樓蘭榭，隱曖林篁，飛觀列軒，玲瓏煙霧。日止卻粒之氓，歲集神仙之客。餌星髓，吸流霞，將乃雲衣霓裳，乘龍馭鶴。觀下有石井，聳跱中澗，彫琢刻削，頗類人工。躍流潀瀉，渀涌泱咽，電擊雷吼，駭目驚魂。
寺觀前皆植脩竹，檀欒蕭飋，被陵緣阜。竹外則有良田，區畛通接，山泉膏液，鬱潤肥腴，鄭白決漳，莫之能擬。致紅粟流溢，鳧鴈充厭，春鱉旨檀，碧雞冬蕈，味珍霜鵽。縠巾取於丘嶺，短褐出自中園。蔣逼側池湖，菅蒯駢填原隰。養給之資生生所用，無不阜實蕃篱，充牣崖巘。歲始年季，農隙時閑，濁醪初醞，清觴新熟。則田家有野老，提壺共至，班荊林下，陳樽置爵。酒酣耳熱，屢舞讙呶，晟論箱庾，高談穀稼，嗢噱謳歌，舉杯相挹。人生樂耳，此歡豈訾？
若夫蠶而衣，耕而食，日出而作，日入而息。晚食當肉，無事為貴，不求於世，不忤於物。莫辨榮辱，匪知毀譽，浩蕩天地之間，心無怵惕之警，豈與嵇生齒劍，揚子墜閣，較其優劣者哉！
泉亭光顯寺釋真觀，致書領軍檀越。竊聞四依開士，匡正法於將頹；十地高人，秉玄文於已絕。能使崛山遺跡，無虧宴坐之風，祇樹餘苗，得肆經行之道。伏見今者皇華奉宣嚴憲，凡是僧尼之類，不書名籍之者，並令捐茲法戒，就此黎民，去彼伽藍，歸其里閈。既普天之下，莫匪王臣，正當僶俛恭承，鞠躬祗奉。但愚情所謂，竊或疑焉。自佛法肇興，千有餘載，流傳此地，數百年間。濟濟僧徒，一何為盛！雖復市朝亟改，風化頻移，慧炬常明，戒香恆馥。其為福利，難可勝言。所現靈祥，聞諸史傳。至如浮圖和上曜彩鄴中，高座法師流芳鞏洛。或復昆明池內，識劫燒之餘灰；長沙寺裡，感碎身之遺蔭。道開入境，仙人之星乃出；法成去世，紺馬之瑞爰浮。乃有青目赤髭，黃眸白足，連眉表稱，大耳傳名。莫不定水淵澄，義峰山豎。汪汪道望，類迦葉之高蹤；肅肅威儀，似頞鞞之清行。
頃年訛替，乃日澆漓，而正法洪基，猶應未殄。忽復違其本志，奪彼前心，莫不仰高殿而酸傷，辭舊房而悽楚。依依法座，重反何期？戀戀禪門，再還無日。乃非歧路，而有分袂之悲；雖異河梁。遂結言離之痛。若以不繼名籍為其深罪，延茲咎累，亦可哀矜。
夫出俗之人，務應修道，許其方外之禮，不拘域中之節。或有不貫名籍，無關簿領，並皆遊方採聽，隨處利安，望剎為居，臨中告飯。或頭陀林下。或蘭若巖阿，如此之流，寧容繼屬？若勝業不全，清禁多毀。宜應休道，此事誠然。而持犯難知，聖凡相濫，譬菴羅之果，生熟難分；雪山之藥，真偽難辨。忽使崑峰之上，玉石同焚；大澤之中，龍蛇等斃。何期惜也。吁可傷哉！
又其愛辭親，披緇剪髮，既無僕使，永絕妻拏。或老病之年，單貧之士，皆憑子弟，還相養衛。如其一朝而散，便溘死溝渠，遂有赴浚壑而投身，縊長繩而殞命，雖復汨羅之痛，疋此猶輕；荒谷之悲，方斯未重。且復奇才絕學，並寄後生，聽講誦經，咸資晚秀。所以須陀得戒，猶是幼童；身子揚名，差非耆老。如斯之類，若並翻緇。恐此法門，便無紹繼，梵輪絕矣，精舍空焉。若八陣未休，四郊多壘。前驅所寄，後殿斯憑。愚謂此人殆成無用，若必有拔拒投石之能，索鐵申鉤之力，則並從軍募，久預長驅。儻復尚服緇衣，猶居寺宇，則是習勇心薄，樂道情深。若非衛玠之清羸，便同孟昶之浮怯，既不便弓馬，徒勞行陣。雖復身披甲冑，還想法衣；手執干戈，猶疑錫杖。必當遙聞戰鼓，色變心驚，遠望軍麾，魂飛氣懾，將恐有阻都護之威，無益二師之勇。
若謂不輸王課，靡助國儲，所以普使收其賦斂。但浮遊之屬，萍迸蓬飛；散誕之流，且貧終寠。鄉里既無田宅，京師又闕主人，納屨則兩踵併穿，斂衿則雙肘皆現。觀董生之百結，尚覺輕華；見顏子之一簞，更疑豐飽。求朽壤以為藥，寧識紫丸，服糞掃而為衣，豈逢黃絹貨財之禮？此則無從懷璧之愆，信哉應免。
若令其在道，猶可分衛自資，遂使還民，便是餱糧莫寄。伏惟皇朝御曆，齊聖欽明，繼踵軒羲，比肩炎昊。握鏡之風彌遠，垂衣之化方深。兼復梁棟三寶，敷弘十善。昔漢明靈感，上夢金人，晉武覆修，纔招玉像。用今方古，彼有慚焉。或深經是護等，仙預大王，寶塔斯成類，無憂國主。明揚仄陋，信巢父之清虛；徵聘漁畋，許嚴君之高尚。
愚謂絓預今者，免首僧尼，若已離法衣，無過道業。或常居邸肆，恆處田園，並依民例，宜從策使。如其禪誦知解，蔬素清虛，或宣唱有功，梵聲可錄，或繕修塔廟，建造經書，救濟在心，聽習為務。乃至羸老之屬，貧病之流，幸於編戶，無所堪用，並許停寺，仍上僧籍。必望十城之寶，或出荊山；百步之中，時逢芳草。於是寺斷流俗之僧，眾無餔糟之客。六時翹請，常以國界為心；三業精修，必用君王為本。豈不幽明踊躍，人鬼欣歡？
冥力護持，善緣扶助，然後二儀交泰，六氣調和，征馬息鞍，軍旗卷旆。邊荒入附，無待丹水之師；玉帛來朝，還想稽山之集。何期樂矣？實可欣哉！儻復疆埸不虞，軍資有闕，薄須費計，伏聽徵求。仰唯領軍檀越，外則探賾典墳，內則鉤深經論，才高帷幄，寄重鹽梅，必願降意芻蕘，留心正法，微惠研詳，薄垂觀覽。如其一毫可採，深悕曲為矜論，無使蘭艾同鋤，薰蕕俱剪。庶得仙人苑裡，更轉法輪；長者園中，還鋪講席。則匡維之德，比恆岱而齊高；擁護之功，似滄溟而共廣。橫此忓煩，彌增悚惕竊聞出家閑曠，猶若虛空，在俗籠樊，比於牢獄。非但經有明文，亦自世間共見。瞥聞法師覆彼舟航，趣返緇衣之務，此為目下之英奇，非久長之深計。何以知然？從苦入樂，未知樂中之樂；從樂入苦，方知苦中之苦。弟子素以法師雖無曩舊，相知已來，亦復不疏。夫良藥必自無甘，忠諌者決乎逆耳。倚見其僻，是以不忍不言。且三十年中，造莫大之業，如何一旦捨已成之功，孰為可惜？敬度高懷，未解深意，將非帷幄之策，欲集留侯；形類臥龍，遠求葛氏。黃石兵法，寧可再逢？三顧茅廬，無由兩遇。封爵五等，唯見不逢，中閤外門，難朱易白。鳴笳鳳管，非有或聞；儛女歌姬，空勞反翫。覓之者等若牛毛，得之者譬猶牛角。以此之外，何所窺窬？
法師今若退轉，未必有一稱心，交失現前，十種大利。何者？佛法不簡細流，入者則尊，歸依則貴。上不朝天子，下不讓諸侯。獨翫世間，無為自在。其利一也。
身無執作之勞，口餐香積之飯，心不妻妾之務，身飾芻摩之衣，朝無踐境之憂，夕不千里之苦，俯仰優遊，寧不樂哉！其利二也。
躬無任重，居必方域，白壁朱門，理然致敬，夜琴晝瑟，是自娛懷，曉筆暮詩，論情頓足，其利三也。
假使棘生王路，橋化長溝，巷吏門兒，何因仰喚？寸絹不輸官庫，斗米不進公倉，庫部倉司，豈須求及。其利四也。
門前擾擾，我且安眠；巷裡云云，余無驚色，家休小大之調，門停彊弱之丁，入出隨心，往還自在。其利五也。
出家無當之僧，猶勝在俗之士，假使心存殺戮，手無斷命之愆，密裡通情，決勝灼然，嬌俗如斯煩垢，萬倍勝於白衣，一入愛河，永沉無出。其利六也。
聽鍾聲而致敬，尋香馥以生心，朝睹尊儀，暮披寶軸，剎那之善，逐此而生，水滴微功，漸盈大器。未知因緣果報，善惡皎然，就此而言，其利難陳矣。假使達相白衣，猶有埃塵之務。縱令遙寄彈指，遠近低頭，形去心留，身移意往，閡有者得如此，貧苦者永無因。近在目前不言可見。其利七也。
山間樹下，故自難期，枕石漱流，實為希有。猶斯之類，不可思議。如此者難逢，一心人希遇。法師未能不學，交習聰勝之因，一旦退心，於理邈矣。其利八也。
開織成之帙，見過去之因，摛琉璃之卷，驗當來之果。識因識果，不以為愆，知福知報，何由作罪？上無舟楫，交見沒溺之悲；下失浮囊，則有沉身之患。其利九也。
曠濟群品，為天人之師，水陸空行，皆所尊貴。言必闍梨和上，書輒致敬和南。遠近嗟詠，貴賤顒仰。法師今必退轉，立成可驗。纔脫袈裟，逢人輒稱汝我；始解偏袒，姓名便亦可呼。平交故自不論，下劣者亦恐不讓。薄言稱已，榻席懸異從來；小得自在，便以君為題封。若不屈膝斂手，自達無因。俯仰承迎，未閑合度。如此專專，何由可與？其利十也。
略言十事，空失此機，其間深道，寧容具述？仰度仁者，心居魔境，為魔所迷，意附邪途，受邪易性。假使眉如細柳，何足關懷？頰似紅桃，詎能長久？同衾分枕，猶有長信之悲；坐臥忘時，不免秋胡之怨。洛川神女，尚復不惑東阿；世上班姬，何閞君事？夫心者面焉，若論繾綣，則共氣共心，一過纏綿，則連宵厭起。法師未通返照，安悟賣花？未得他心，那知彼意？嗚呼！桂樹遂為豆火所焚，可惜明珠乃受淤埿埋沒。
弟子今日橫諮，必為法師所哂。世上白衣，何訾何限，且一人退道，而不安危。推此而言，實成難解。譬如瓦礫盈路，人所不驚；片子黃金，萬夫息步。正言法師入道之功已備，染俗之法未加，何異金博赤銅，銀換鈆錫。可悲可惜，猶可優量，能忍難忍，方知其最願棄俗事，務息塵勞。正念相應，行志兩全，薄加詳慮，更可思惟。悔之在前，無勞後恨。如弟子筭遠，即十數年中決知惻愴，近即三五歲內，空唱如何。萬恨萬悲，寧知遠及；自誤自惜，永棄一生。乃知斷絃可續，情去難留。或若火裡生花，可稱希有；迷人知返，去道不遙。幸速推排，急登正路。法師非是無知，遂為愚者所迷，類似阿難，便為魔之所嬈，猶須承三寶之力，制彼群凶，豎般若之幢，天魔自款。
若此言旨，當即便寄棄芻蕘，若不會高懷，幸停深怪耳。
僧曇積白：皇帝大檀越。德握乾坤，心懸白日，照燭無私之道，卷舒不測之化。能威臨皂白，悲及僧尼，控引玄綱，示之出路。欲使清昇練行，顯跡於明時；寡德沙門，恥還於素俗。爰降明詔，責其試藝，頒下諸州，問其課業。竊惟入道多端，諒非一揆，依相驗人，有五理不足。何者？或有僧尼生年在寺，節儉自居，願行要心，不犯諸禁，燒香旋塔，頂禮慇勤，合掌低頭，忘寢以食。但受性愚鈍，於讀誦無緣，習學至苦，而不得一字。今量所告，意須文誦聰者為是，重審試僧不退，實行為是，正意偏望取其明決。且實而不聰，行之本也；聰而不實，智之相也。若用為有業，是不求備於一人。若實為非僧，便責知於滿足。
大覺智慧，不可思議，諸所為法，天人頂受，況在凡夫，輒思改易？群聖自言，種種神變，於斯大法，不能加減。大人出世，識本知機，巧妙多方，化人以漸。眾生根行，各各不同，令聖說經，互差不一，內外相通，亦無乖異。又如孔子領徒三千，達者七十有二，昇堂入室，莫過數人，自餘已外，豈容斥逐？今州郡縣各有學生。德及顏淵，詎幾人也？可以不及顏淵，廢郡不立，可以無德頑僧，並令還俗？不及顏淵者，猶勝於野人，無德頑僧者猶勝於外道。伏此二途，不足一也。
或有專歸樹下，擎錫持盂，望中而餐，正命自活。名聞頓捨，利養無心，理觀除煩，遂闕文誦。論其人入道，則內業有餘，究其文解，則相功不足。何必聚眾京華悉是德僧，孤拔林野咸非行士？故果有生熟，不可以色相而啖；人有出沒，不可以形名而取。敢自三思。不足二也。
或有營經造像、厲力積年，修補伽藍，憂勤累歲。捨身濟物，不以寒苦經心；施樂與人，不以飢貧易志。但無聰力，日誦不過一言；旦夕栖栖，日讀不盈數紙。准其迴向，則善不空施；徵其發趣，則佛之真子。今無辜退俗，是枉濫行人，直性頓非。不足三也。
佛說僧是福田。理難損抑。雖可年末形凡，而法服尊重，豈容朝施暮奪，自加薦毀？愛惡無常，豈責其得失於一人之上，置不恆之式於十二沖典。恐不合聖心，甚乖大趣，上損慈悲，下虧正化。唯畏後世相傳，受誣僧之謗。不足四也。
今大周大國，僧尼未幾，寺舍烈然，有盈萬數。只應招延二部，溢滿其間。動梵鳴鍾，為國行道，方便窮其長短，曲覓愆非，黜放還民，使棟梁空曠。若他方異國，遠近聞知，疑謂求兵於僧眾之間，取地於塔廟之下，深誠可怪。但頑僧任役，未足加兵，寺地給民，豈能富國？染不頓除，性由漸顯。一切眾生具諸煩惱，若頓遣圓修，是滅佛法，匪直損身，魔必得便。何者一向純善，精加供養；一向純惡，退令還俗。此言所見，深滅三寶。若麤細等看，魔難得便。何者？純善退還成麤，眾麤之人，猶生物善。經文道理，莫問麤細之行，唯不還俗，終成佛子。進退三思。不足五也。
貧道餘年賤質，寄命關右，欽化承恩，得存道業。是以呻吟策杖，送此丹誠，忓悮之愆，伏增戰越。敬白。
竊以渭清涇濁，共混潮宗之源；松長箭短，同秉堅貞之質。幸賴含靈五常，理宜範圍三教。是以闕里儒童，闡禮經於洙濟；苦縣迦葉，遷妙道於流沙。雖牢籠二儀，蓋限茲一世，豈如興正法於鹿苑，蕩妄想於鷲山，半滿既陳，權實斯顯。誠教有淺深，人無內外。禪師德聲遠震，行高物表。攝受四依，因牧羊而成誦；負笈千里，歷龍宮而包括。故能內貫九部，摠雪山之秘藏；外該七略，備璧水之典墳。支遁天台之銘，竺真羅浮之記，曇賦七嶺，汰詠三河，寶師妙析莊生，璩公著論袁集。若吞雲夢，如指諸掌，加以妙持淨戒，如護明珠，善執律儀，似臨懸鏡。稟羅云之密行，種賓頭之福田，撫挹定水，便登覺觀，高蔭禪枝，將逾喜捨。是以不遠瀟湘，來儀沔陸，植杖龍泉，仍為精舍。迴車馬谷，即創伽藍，鑿嶺安龕，詎假聚沙？成塔因山，搆菀苑無勞。布金買地，開士雲會。袂似華陰，法侶朋衝，眾齊稷下，禪室晨興，時芳杜若，支提暮啟，暫入桃源。香山梵響，將阮嘯而相發；日殿妙音，與孫琴而齊韻。紫蓋貞松，仍麾上辯，洪崖神井，即瑩高心。故以才堪買山，德邁同輦，崇峰景行，牆仞懸絕。
弟子業風鼓慮，欲海沉形，洎渚宮淪覆，將歷二紀，晝倦坐馳，夜悲愕夢，未能忘懷彼我，歸軫一乘，遣蕩胸衿，朗開三達。既念鼠藤，彌傷鳥繫，昔在志學，家傳賜書。五禮優柔，三玄饜飫。頗絕韋編，構述餘緒。爰登弱冠，捃摭百家，及乎從仕，留連文翰。雖未能探龍門而梯會稽，賦鷦鷯而詠鸚鵡。若求其一分，亦髣髴古人。但深悟聚泡，情悲交臂，常欲蟬蛻俗解，貪味真如。一日鄖城，訊修隗館，屈膝情欣，係襪遇同。進履未盡，開襟遽嗟，飄忽尋望，拂衣世網。脫屣牽絲，滄浪濯纓，漢陰抱甕，行餐九轉，用遣幽憂，漸悟三空。將登苦忍，仙梁觀玉，不廢從師，深澗折桃，無妨請益。所希彌天勝氣，乍酬鑿齒，鴈門高論，時答嘉賓。冬暖如春，願珍清軌。室邇人遐，彌軫襟帶。餘辭殘簡，念無金玉。
夫一真常湛，徼妙於是同玄；萬聖乘機，違順以之殊跡。是以西關明道，東野談仁，雕朴改工，有無異軫。今若括此二門，原茲兩教，豈不歸宗三轉，會入五乘？藉淺之深，資權顯實。斯若池分四水，始則殊名，海控八河，終無別味。檀越幼挺奇才，夙懷茂緒，華辭卓世，雅致參玄，智涉五明，學兼三教。益矣能忘，蹈顏生之逸軌；損之為道，慕李氏之玄蹤。雖復六經該廣，百家繁富，聖賢異派，儒墨分流。或事曠而文殷，或言高而旨遠，莫不納如瓶受，說似河傾，明鏡匪疲，洪鍾任扣。
子建挹以奇文，長卿恧其高趣。故雖秦楚分墟，周梁改俗。白眉青眼，龜玉之價弗踰；棲鳳臥龍，魚水之交莫異。加以識鑒苦空，志排塵俗，形雖廊廟，器乃江湖。是以屬歎牽絲，興言世網，辭同應陸，調合張嚴。嗟朱火之遽傳，愍清波之速逝。方應濯足從道，洗耳辭榮，九轉充虛，四禪排疾，然後尋八正以味一真，解十纏而遣三患，斯之德也，寧不至哉！
貧道識鏡難清，心塵易壅，定慚花水，戒非草繫，才侔撤燭，學謝傳燈。內有愧於德充，外無狎於人世。是以淹滯一丘，寓形蓬柳，端居千仞，託志筠松。測四序於風霜，候三旬於眺魄。至迺夜聞山鳥，仍代九成，晝視遊魚，聊追二子。蓽戶弊衿，既在原非病；朱門結駟，亦於我如雲。所歎藤鼠易侵，樹猿難靜，勞想鷲頭，倦思雞足。至於林凋秋葉，曾無獨覺之明；谷響春鶯，終切寡聞之歎。忽承來問，曲見光譽，幽氣若蘭，清音如玉。誠復溢目致歡，而實撫膺多愧。雖識謝天池，未辨北溟之說，而事同埿井，慚聞東海之談。所冀伊人，於焉加我，黃石匪遙，結期明旦，白駒可縶，用永終朝，善敬清猷，時因素扎。言不洗意，報此何申。
八月二十三日，名和南。俗界無常，延法師遷化。情深悲怛，不能已已。惟哀慕摧割，當不可任。法師弱齡捨俗，高蹈塵表，志度恢弘，理識精悟。靈臺神㝢，可仰而不可窺；智海法源，可涉而不可測。同夫明鏡，屢照不疲，譬彼洪鍾，有來斯應。往逢道喪，玄維落紐，栖志幽巖，礭乎不拔。高位厚禮，不能迴其慮；嚴威峻法，未足懼其心。經行宴坐，夷險莫二，戒德律儀，始終如一。聖皇啟運，像法重興，卓爾緇林，鬱為稱首。屈宸極之重，申師資之義，三寶由其弘護，二諦籍以宣揚。信足以追蹤澄、什，超邁安、遠，而法柱忽傾，仁舟遽沒。匪直悲纏四部，固亦酸感一人。師杖錫挈瓶，夙承訓導，升堂入室，具體而微，在三之情，理百恆慟。往矣奈何！無常奈何！疾礙不獲展慰，但深悲結，謹遣白書，慘愴不次。弟子薛道衡和南。
出沙汰佛道詔同上。
隋煬帝大業三年，新下律令格式。令云，諸僧道士等，有所啟請者，並先須致敬，然後陳理。雖有此令，僧竟不行。時沙門釋彥琮不忍其事，乃著福田論以抗之。意在諷刺，言之者無罪，聞之者以自誡也。帝後朝見，諸沙門並無致敬者。大業五年至西京郊南大張文物，兩宗朝見，僧等依舊不拜。下敕曰：條令久行，僧等何為不致敬？時明贍法師對曰：陛下弘護三寶，當順佛言，經中不令拜俗，所以不敢違教。又敕曰：若不拜俗，宋武時何以致敬？對曰：宋武虐君偏政，不敬交有誅戮。陛下異此，無得下拜。敕曰：但拜。僧等峙然。如是數四令拜。僧曰：陛下必令僧拜，當脫法服，著俗衣。此拜不晚。帝夷然，無何而止。明日設大齋法祀，都不述之。後語群公曰：朕謂僧中無人。昨南郊對答，亦有人矣。爾後至終，畢無拜者。其黃巾士女，初聞令拜，合一李眾，連拜不已。帝亦不齒問之。
論曰：昔在東晉，太尉桓玄議令沙門敬於王者。廬山遠法師高名碩德，傷智幢之欲折，悼戒寶之將沉。乃作沙門不敬王者論。設敬之儀，當時遂寢。然以緝詞隱密，援例杳深，後學披覽，難見文意。聊因暇日，輒復申敘，更號福田論。云：忽有嘉客來自遠方，遙附桓氏，重述前議。主人正念久之，抗聲應曰：客似未聞福田之要，吾今相為論之。夫云福田者，何耶？三寶之謂也。功成妙智，道登圓覺者，佛也。玄理幽寂，正教精誠者，法也。禁戒守真，威儀出俗者，僧也。皆是四生導首，六趣舟航，高拔天人，重踰金石，譬乎珍寶，劣相擬議。佛以法主標宗，法以佛師居本，僧為弟子崇斯佛法，可謂尊卑同位，本末共門。語事三種，論體一致。處五十之載，弘八萬之典，所說指歸，惟此至極。寢聲滅影，盡雙林之運；刻檀書葉，留一化之軌。聖賢間起，門學相承，和合為群，住持是寄。金人照於漢殿，像法通於洛浦，並宗先覺，俱襲舊章，圖方外而發心，棄世間而立德。官榮無以動其志，親屬莫能累其情，衣則截於壞色，髮則落於毀容，不戴冠而作儀，豈束帶而為飾？上天之帝，猶恆設禮，下土之王，固常致敬。有經有律，斯法未殊，若古若今，其道無滯。推帝王之重，亞神祇之大，八荒欽德，四海歸仁。僧尼朝拜，非所聞也。如懷異旨請陳雅見。
客曰：周易云，天地之大德曰生，聖人之大寶曰位。老子云，域中有四，大王居一焉。竊以莫非王土，建之以國，莫非王臣。繫之以主，則天法地覆載兆民，方春比夏生長萬物，照之以日月之光，潤之以雲雨之氣。六合則咸宗如海，百姓則共仰如辰，戎夷革面，馬牛迴首，蛇尚荷於隋侯，魚猶感於漢帝。豈有免其編戶，假其法門，忘度脫之寬仁，遺供養之弘造；高大自許，卑恭頓廢，譬諸禽獸，將何別乎？必能御以神通，得成聖果，道被天下，理在言外。然今空事剔除，尚增三毒；虛改服飾，猶染六塵。戒忍弗修，定智無取，有乖明誨，不異凡俗。詎應恃宣讀之勞而抗禮萬乘，藉形容之別而闕敬一人。昔比丘接足於居士，菩薩稽首於慢眾，斯文復彰，厥趣安在？如以權道難沿，佛性可尊，況是君臨，罔非神降。伯陽開萬齡之範，仲尼敷百王之則，至於謁拜，必遵朝典，獨有沙門，敢為陵慢。此而可忍，孰可容乎？弊風難革，惡流易久。不遇明皇，誰能刊正？忽起非常之變易，招無信之譏。至言有憑，幸垂詳覽。
主曰：吾所立者，內也，子所難者，外也。內則通於法理，外則局於人事。相望懸絕，詎可同年？斯謂學而未該，聞而不洽。子之所惑，吾當為辯。試舉其要，總有七條：無德不報，一也；無善不攝，二也；方便無礙，三也；寂滅無榮，四也；儀不可越，五也；服不可亂，六也；因不可忘，七也。初之四條對酬難意，後之三條引出成式。
吾聞天不言而四時行焉，王不言而萬國治焉。帝有何力，民無能名，成而不居，為而不恃，斯乃先王之盡善，大人之至德。同霑庶類，齊預率賓。幸殊草木，差非虫鳥，戴圓履方，俯仰懷惠，食粟飲水飽滿銜澤。既能矜許出家，慈聽入道。斷麤業於已往，祈妙果於將來。既蒙重惠，還思厚答，方憑萬善之益，豈在一身之敬？追以善答，攝報乃深，徵以身敬，收利蓋淺。良由僧失正儀，俗減餘慶。僧不拜俗，佛已明言。若知可信，理當遵立，如謂難依，事應除廢。何容崇之欲求其福，卑之復責其禮？即令從禮，便同其俗，猶云請福，未見其潤。此則存而似棄，僧而類民，非白非黑，無所名也。竊見郊禋，總祭惟存，仰福為尊，僧尚鄙斯不恭，如何令僧拜俗？天地可反，斯儀罕乖。後更為敘。是謂第一無德不報者也。
法既漸衰，人亦稍末。罕有其聖，誠如所言。雖處凡流，仍持忍鎧，縱虧戒學，尚談智典。如塔之貴，似佛之尊，歸之則善生，毀之則罪積。猛以始發，割愛難而能捨；弘願終期，成覺迥而能趣。斯故剔髮之辰，天魔遙懾；染衣之日，帝釋遙懽。妓女聊披，無漏遂滿；醉人暫翦，有緣即結。龍子賴而息驚，象王見而止怖，威靈斯在，儀服是因。多未受具，對揚佛旨，小不可輕，光揚僧力。波離既度，釋子服心，尼陀亦歸，匿王屈意。乃至若老若少，可師者法。無賤無豪，所存者道。然後賢愚之際，默語之閒，生熟相似，去取非易。肉眼分別，恐不逢寶，信心平等，或有值真。纔滿四人，即成一眾，僧既弘納，佛亦通在。食看沸水之異，方遣施僧；衣見織金之奇，乃令奉眾。僧之威德，不亦大矣，足可以號良福田之最，為聖教之宗。是謂第二無善不攝者也。
若論淨名之功，早昇雲地；臥疾之意，本超世境。久行神足，咸嘆辯才；新學頂禮，誠謝法施。事是權宜，式非常准，謂時蹔變，其例乃多，則有空藏弗恭，如來無責。沙彌大願，和上推先，一往直觀，悉可驚怪，再詳典釋，莫匪通塗。不輕大士，獨興高跡，警彼上慢之流，設茲下心之拜。偏行一道，直用至誠，既非三惠，詎是恆式？因機作法，足為希有，假弘教化，難著律儀。大聖發二智之明，制五篇之約，廢其爵齒，存其戒夏，始終通訓，利鈍齊仰。耆幼有序，先後無雜，未以一出別業而令七眾普行，自然之理，分明可見。昔妻死哥而鼓盆，身葬羸而櫬土。此亦疋夫之節，豈㮣明王之制乎？況覺典沖邃，聖言幽密，局執一邊，殊乖四辯。是謂第三方便無礙者也。
且復周之柱史，久牽王役；魯之司寇，已居國宰。宗歸道德，始曰無名，訓在詩、書，終云不作。祖述堯舜，憲章文武，鞠躬恭敬，非此而誰？巢許之風，望古仍邁，夷齊之操，擬今尚迥焉。似高攀十力，遠度四流，厭斯有為之苦，欣彼無餘之滅。不繫慮於公庭，未流情於王事，自然解脫，固異儒者之儔矣。是謂第四寂滅無榮者也。
至如祭祀鬼神，望祑川岳，國容盛典，書契美談。神輩為王所敬，僧猶莫致於禮。僧眾為神所禮，王寧反受其敬？上下參差，翻違正法，衣裳顛倒，何足相方？令神擁護，今來在僧，祈請之至會開，咒力竟無拜理。是謂第五儀不可越者也。
本皇王之奮起，必真人之託生。上德雖秘於淨心，外像仍標於俗相。是以道彰緇服，則情勤宜猛；業隱玄門，則形恭應絕。求之故實，備有前聞。國主頻婆，父王淨飯，昔之斯等，咸已克聖，專修信順，每事歸依。縱見凡僧，還想崇佛，不以跪親為孝，許非不孝之罪；不以拜君為敬，豈是不敬之愆？所法自殊，所法已別，體無混雜，制從於此。是謂第六服不可亂者也。
謹案多羅妙典，釋迦真說，乃云，居剎利而稱尊，籍般若而為護，四信不壞，十善無虧，奉佛事僧，積功累德。然後日精月像之降，赤光白氣之感。金輪既轉，珠寶復懸。應天順民御圖握鏡。始開五常之術，終弘八正之道。亦宜覆觀宿命，追憶往因，敬佛教而崇僧寶，益戒香而增慧力。自可天基轉高，比梵宮之遠大；聖壽恆固，同劫石之長久。然則雷霆勢極，龍虎威隆，慶必賴兼，犯使怒及；出言布令，風行草偃。既抑僧禮，誰敢鱗張？但恐有損冥功，無資盛業，曷誠盡命，如斯而已。是謂第七因不可忘者也。上已略引，吾意粗除子惑，欲得博聞，宜尋大部。
客曰：主人向之所引，理例頻繁，僕雖庸闇，頗亦承覽。文總幽明，辯包內外。所論祭典，尚有迷惑，周易云：一陰一陽之謂道。陰陽不測之謂神。竊以昧隱神路，隔絕人境，欲行祠法，要藉禮官，本置奉常，專司太祝，縱知鬼事，終入臣伍。真佛已潛，聖僧又滅，仰信冥道，全陟幽神。季葉凡夫，薄言迴向，共規閑逸，相學剔翦。職掌檀會，所以加其法衣；主守塔坊，所以蠲其俗役。纔觸王網，即墜民貫。既同典祀，詎合稱寶？朝敬天子，固是恆儀，苦執强梁，定非通識。宋氏舊制，其風不遠，惟應相襲，更欲何辭？
主人曰：客知其一，未曉其二。請聽嘉言，少除異想。吾聞鬼者，歸也，死之所入。神者，靈也，形之所宗。鬼劣於人，唯止惡道；神勝於色，普該情趣。心有靈智，稱之曰神。隱而難知，謂之不測。銓其體用，或動或靜，品其性欲，有陰有陽。周易之旨，蓋此之故。殊塗顯於一氣，誠言闕於六識，設教之漸，斷可知焉。鬼報冥通，潛來密去，標以神號，特用茲耳。嘗試言之，受父母之遺，稟乾坤之分。可以存乎氣，可以立乎形。至若已之神道，必是我之心業。未曾感之於乾坤，得之於父母。識含胎藏，彌亘虛空，意帶熏種，漫盈世界。去而復生，如火焰之連出；來而更逝，若水波之續轉。根之莫見，其始究之，豈覿其終？濁之則為凡，澄之則為聖，神道細幽，理固難詳矣。神之最高，謂之大覺，思議所不得，名相孰能窮？真身本無遷謝，生盲自不瞻睹，託想追於舊蹤，傾心翫於遺法。若欲荷傳持之任，啟要妙之門，賴此僧徒，膺茲佛付。假慈雲為內影，憑帝威為外力。玄風遠及，至於是乎。教通三世，眾別四部，二從於道，二守於俗。從道則服像尊儀，守俗則務典供事，像尊謂比丘、比丘尼也。典供謂優婆塞、優婆夷也。所像者尊，則未參神位；所典者供，則下預臣頒。原典供之人，同主祭之役，吾非當職，子何錯引？由子切言，發吾深趣，理既明矣。勿復惑諸。在宋之初，暫行此抑，彼亦乖真，不煩涉論。邊鄙風俗，未見其美，忽遣同之，可怪之極。
客曰：有旨哉，斯論也！蒙告善道，請從退歸皇唐啟運，諸教並興，然於佛法，彌隆信重。捨京舊第，置興聖寺，自餘會昌、勝業、慈悲、證果、集仙等寺，架築相尋。至於道觀，無聞於俗。武德四年，有太史令傅弈者，先是黃巾深忌緇服，既見國家別敬，彌用疚心。乃上廢佛法事十有一條云，佛經誕妄，言妖事隱，損國破家，未聞益世。請胡佛邪教，退還天竺。凡是沙門，放歸桑梓，則家國昌大，李孔之教行焉。
武皇容其小辯，朝輔任其放言，乃下詔問僧曰：棄父母之鬚髮，去君臣之章服，利在何間之中？益在何情之外？損益二宜，請動妙釋。
有濟法寺沙門襄陽釋法琳，憤激傅詞，側聽機候，承有斯問，即陳對曰：琳聞至道絕言，豈九流能辯；法身無象，非十翼所詮。但四趣茫茫，飄淪慾海；三界蠢蠢，顛墜邪山，諸子迷以自焚，凡夫溺而不出，至人所以降靈，大聖為之興世。遂開解脫之門，示以安隱之路，於是天竺王種，辭恩愛而出家；東夏貴遊，厭榮華而入道。誓出二種生死，志求一妙涅槃。弘善以報四恩，立德以資三有。此其利益也。毀形以成其志，故棄鬚髮毀容。變俗以會其道，故去君臣華服。雖形闕奉親，而內懷其孝；禮乖事主，而心戢其恩。澤被怨親，以成大順；福霑幽顯，豈拘小違？上智之人，依佛語故為益；下凡之類，虧聖教故為損。懲惡則濫者自新，進善則通人感化，此其大略也。
門下，釋迦闡教，澄淨為先，遠離塵垢，斷除貪慾。所以弘宣勝業，修殖善根，開導愚迷，津梁品庶。是以敷演經教，檢約學徒，調伏身心，捨諸染著，衣服飲食，咸資四輩。自正覺遷謝，像法流行，末代陵遲，漸以虧濫。乃有猥賤之侶，規自尊高；浮惰之人，苟避傜役。妄為剃落，託號出家，嗜慾無厭，營求不息。出入閭里，周旋闤闠，驅策畜產，聚積貨財，耕織為生，估販成業。事同編戶，跡等齊人。進違戒律之文，退無禮典之訓，至乃親行劫掠，躬自穿窬，造作妖訛，交通豪猾，每罹憲網，自陷重刑，黷亂真如，傾毀妙法。譬茲稂莠，有穢嘉苗，類彼淤泥，混夫清水。又伽藍之地，本曰淨居，栖心之所，理尚幽寂，近代以來，多立寺舍，不求閑曠之境，唯趣喧雜之方，繕筑崎嶇，甍宇舛錯，招來隱匿，誘納姦邪。或有接近廛邸，鄰邇屠酤，埃塵滿室，羶腥盈道，徒長輕慢之心，有虧崇敬之義。且老氏垂化，本貴沖虛，養志無為，遺情物外，全真守一，是謂玄門。驅馳世務，尤乖宗旨。朕膺期馭宇，興隆教法，深思利益，情在護持。欲使玉石區分，薰蕕有辯，長存妙道，永固福田。正本澄源，宜從沙汰。諸僧尼、道士、女官等有精勤練行遵戒律者，並令就大寺觀居住，官給衣食，勿令乏短。其不能精進戒行有闕者，不堪供養，並令罷道，各還桑梓，所司明為條式，務依法教，違制之事，悉宜停斷。
貞觀十一年，駕巡洛邑，黃巾先有與僧論者，聞之於上。乃下詔云，老君垂範，義在清虛；釋迦貽則，理存因果。求其教也，汲引之跡殊途；求其宗也，弘益之風齊致。然大道之興，肇於遂古，源出無名之始，事高有形之外。邁兩儀而運行，包萬物而亭育。故能經邦致治，反樸還淳。至如佛教之興，基於西域，逮於後漢，方被中土。神變之理多方，報應之緣匪一。洎於近世，崇信滋深，人冀當年之福，家懼來生之禍。由是滯俗者，聞玄宗而大笑；好異者，望真諦而爭歸。始波涌於閭里，終風靡於朝庭。遂使殊俗之典，鬱為眾妙之先；諸華之教，翻居一乘之後。流遯忘返，于茲累代。今鼎祚克昌，既憑上德之慶，天下大定，亦賴無為之功。宜有解張闡茲玄化。自今已後，齋供行立。至於稱謂，道士女冠，可在僧尼之前。庶敦反本之俗，暢於九有；尊祖之風。貽諸萬葉。
時京邑僧徒，各陳極諌，有司不納。沙門智實，後生俊穎，內外兼明。攜諸夙老，隨駕陳表，乃至關口。其表略云，僧某等言：某年迫桑榆，始逢太平之世；貌同蒲柳，方值聖明之君。竊聞父有諍子，君有諍臣。某等雖預出家，仍在臣子之例。有犯無隱，敢不陳之。伏見詔書，國家本系，出自柱下，尊祖之風，形于前典。頒告天下，無德而稱，令道士等在僧尼之上。奉以周旋，豈敢拒詔？尋老君垂範，治國治家，所佩服章，亦無改異。不立觀寺，不領門人。處柱下以全真，隱龍德而養性。智者見之謂之智，愚者見之謂之愚。非魯司寇，莫之能識。今之道士，不遵其法，所着冠服，並是黃巾之餘。本非老君之裔。行三張之穢術；棄五千之妙門，反同張陵，漫行章句。從漢魏以來，常以鬼道化於浮俗，妄託老君之後，實是左道之苗。若位在僧之上，誠恐真偽同流，有損國化。如不陳奏，何以表臣子之情。謹錄道經及漢魏諸史佛先道後之事，如別所陳。伏願天慈，曲垂聽覽。
敕旨：君親之義，在三之訓為重；愛敬之道，凡百之行攸先。然釋老二門，雖理絕常境，恭孝之躅，事協儒津，遂於尊極之地，不行跪拜之禮。因循自久，迄乎茲辰。宋朝蹔革此風，少選還遵舊貫。朕稟天經以揚孝，資地義而宣禮。獎以名教，被茲真俗，而瀨鄉之基，克成天構；連河之化，付以國王。裁制之由，諒歸斯矣。今欲令道士、女官、僧尼，於君、皇后及皇太子、其父母所致拜，或恐爽其恆情，宜付有司詳議奏聞。
龍朔二年四月十五日，光祿大夫右相太子賓客上柱國高陽郡開國公臣許敬宗宣。
僧威秀等言：伏奉明詔，令僧拜跪君父，義當依行，理無抗旨。但以儒釋明教，咸陳正諌之文，列化恢張，俱進芻蕘之道，僧等荷國重恩，開以方外之禮，安居率土，得弘出俗之心。所以自古帝王，齊遵其度。敬其變俗之儀，全其抗禮之迹。遂使經教斯廣，代代漸多；宗匠攸遠，時時閒發。自漢及隋，行人重阻，靈岫之風猶鬱，仙苑之化尚疏。未若皇運肇興，隄封海外，五竺與五嶽同鎮，神州將大夏齊文。皇華之命載隆，輶軒之塗接軫，莫不欽斯聖迹，興樹遺蹤，固得梵侶來儀，相從不絕。今若返拜君父，乖異群經。便登驚俗之譽，或陳輕毀之望。昔晉成幼沖，庾冰矯詔，桓楚飾詐，王謐抗言。及宋武晚年，將隆虐政，制僧拜主，尋還停息。良由事非經國之典，理越天常之儀，雖曰流言，終纏顯議。況乃夏勃敕拜，納上天之怒；魏燾行誅，肆下癘之責。斯途久列，備舉見聞，僧等奉佩慞惶，投庇失厝。恐絲綸一發，萬國通行，必使寰海望風，方弘失禮之譽；悠哉後代，或接效尤之傳。
伏惟陛下中興三寶，慈攝四生，親承付囑之旨，用勵學徒之寄。僧等內遵正教，固絕跪拜之容；外奉明詔，令從儒禮之敬。俯仰惟谷，慚懼實深。如不陳請，有乖臣子之喻；或掩佛化，便陷惘君之罪。謹列眾經不拜俗文，輕用上簡。伏願天慈賜垂照覽，則朝議斯穆，終遵途於晉臣。委略常談，畢歸度於齊后。塵黷威嚴，惟深戰戢。謹言。
龍朔二年四月二十一日上。
時京邑僧等二百餘人，往蓬萊宮，申表上請。左右相云：敕令詳議，拜不未定，可待後集。僧等乃退。於是大集西明，相與謀議，共陳啟狀，聞諸寮寀云。
僧道宣等啟：自金河徙轍，玉門揚化，歷經英聖，載隆良輔，莫不拜首請道，歸向知津。故得列剎相望，仁祠棋布。天人仰福田之路，幽明懷正道之儀，清信之士林蒸，高尚之賓雲結。是使教分三法，垂萬載之羽儀；位開四部，布五乘之清範。頃以法海宏曠，類聚難分，過犯滋彰，有塵御覽。下非常之詔，令拜君親；垂惻隱之懷，顯疏朝議。僧等荷斯明，命感悼涕零，良由行缺光時，遂令上霑憂被。且自法教東漸，亟涉窊隆，三被屏除，五遭拜伏。俱非休明之代，並是暴虐之君。故使布令非經國之謨，乖常致良史之誚，事理難返，還襲舊津。
伏惟大王統維京甸，攝御機衡，道俗來蘇，繁務攸靜。今法門擁閉，聲教莫傳，據此靜障拔難之秋，拯溺扶危之日，僧等叫閽難及，徒鶴望於九重；天階罕登，終栖遑於百慮。所以干冒陳款，披露冀得，俯被鴻私，載垂提洽。是則遵崇付囑，清風被於九垓；正像更興，景福光於四海。不任窮塞之甚，具以啟聞。塵擾之深，惟知慚惕。謹啟。四月二十五日。
僧道宣等啟；自三寶東漸，六百餘年，四俗立歸戒之因，五眾開福田之務，百王承至道之化，萬載扇惟聖之風。故得寰海知歸，生靈迴向。然以慧日既隱，千載有餘，正行難登，嚴科易犯。遂有稊稗涉青田之穢，少壯懷白首之徵，備列前經，聞于視聽。且聖人在隱，凡僧程器，後代住持，非斯誰顯？故金石泥素，表真像之容；法衣剃髮，擬全僧之相。依而信毀，報果兩分，背此繕修，俱非正道。又僧之真偽，生熟難知，行德淺深，愚智齊惑。故經陳通供，如海之無窮；律制別科，若涯之有際。宗途既列，名教是依，設出俗之威儀，登趣真之圓德。故使天龍致敬，幽顯歸心，弘護在懷，流功不絕。比以時經濁染，人涉凋訛，竊服飾詐之徒，叨倖憑虛之侶，行無動於塵俗，道有翳於憲章。上聞御覽，布君親之拜；乃迴天睠，垂朝議之敕。僧等內省慚懼，如灼如焚，相顧失守，莫知投厝。仰惟佛教通屬四部，幽明敢懷竊議。夫人當斯遺寄，況復體茲正善，崇建為心，垂範宮闈，威明道俗。今三寶淪溺，成濟在緣，輒用諮陳，希垂救濟。如蒙拯拔，依舊住持，則付屬是歸，弘護斯在。輕以聞簡，追深悚息。謹啟。四月二十七日。
列子云：周穆王時，西極有化人來。反山川，移城邑。千變萬化，不可窮極。穆王敬之若神，重之若聖。此則佛化之初及也。朱仕行、釋道安經錄云：秦始皇時，西域沙門十八人來化。始皇弗從，禁之。夜有金剛丈六人，破獄出之，始皇稽首謝焉。漢書云：武帝元狩中，開西域，獲金人，率長丈餘，列之甘泉宮。帝以為大神，燒香禮拜。後遣張騫往大夏尋之。云有身毒國，即天竺也。彼謂浮圖，即佛陀也。此初知佛名相云。成帝都水使者劉向云：向檢藏書，往往見有佛經。此則周秦已行，始皇焚之不盡。哀帝元壽中，使景憲往大月氏國，因誦浮圖經還。于時漢境稍行齋戒，據此曾聞佛法。中途潛隱，重此中興。
後漢明帝永平中，上夢金人飛行殿前。乃使秦景等往西域尋佛法。遂獲三寶，東傳洛陽，畫釋迦立像，是佛寶也；翻四十二章經，是法寶也；迦竺來儀，是僧寶也。立寺於洛城西門，度人開化，自近之遠，展轉住持，終於漢祚。魏氏一代，五主四十五年，隆敬漸深，不聞拜毀。吳氏江表，四主五十九年，孫權創開佛法，感瑞立寺，名為建初。其後孫皓虐政，將事除屏，諸臣諌之乃止，召僧而受五戒。
蜀中，二主四十三年。于時，軍國謀猷，佛教無聞信毀。晉司馬氏東西立政，一十二主，一百五十六年。中朝四帝，崇信之極，不聞異議。唯東晉成帝咸康六年，丞相王導，太尉庾亮薨後，庾冰輔政，帝在幼沖，為帝出詔，令僧致拜。時尚書令何充、尚書謝廣等議不合拜。往返三議，當時遂寢。爾後六十二年，安帝元初中，太尉桓玄以震主之威，下書令拜。尚書令桓謙，中書王謐等，抗諌曰：今沙門雖意深於敬，不以形屈為禮。跡充率土而趣超方內，是以外國之君，莫不降禮。良以道在則貴，不以人為輕重。尋大法東流，為日諒久，雖風移政易，而弘之不異。豈不以獨絕之化，有日用於陶漸；清約之風，無時害於隆平者乎？玄又致書廬山遠法師，序老子，均王侯於三大。遠答以方外之儀，不隸諸華之禮。乃著沙門不敬王者論五篇，其事由息。及安帝返政，還崇信奉，終於恭帝。有宋劉氏八君五紀，雖孝武大明六年，暫制拜君，尋依先政。齊梁陳氏三代，一百一十餘年，隆敬盡一信重逾深。中原魏氏十有餘君，一百五十五年，佛法大行，備見魏收良史。唯太武真君七年，聽讒滅法，經於五載，感癘而崩。還興佛法，終於靜帝。自晉失御中原，江表稱帝，國分十六，斯諸偽政，信法不虧。唯赫連勃勃，據有夏州，兇暴無厭，以殺為樂，佩像背上，令僧禮之。後為震死。尋為北代所吞。妻子刑刻，具如簫子顯齊書。高齊在鄴，六帝二十八年，信重逾前，國無兩事。宇文周氏，五帝二十五年，初武帝信重佛法，後納張賓之議，便受道法，將除佛教。有安法師著二教論以抗之。論云，九流之教，教止其身，名為外教。三乘之教，教靜心惑，名為內教。老非教主，易謙所攝。帝聞之，存廢理乖，遂雙除屏。不盈五載，身歿政移。隋氏承運，二帝三十七年，文帝崇信，載興佛法，海內置塔，百有餘州，皆發休瑞，具如圖傳。煬帝嗣錄，改革前朝，雖令致敬，僧竟不屈。自大化東漸六百餘年，三被誅除，五令致拜。既乖經國之典，又非休明之政。刳斮之虐，被於亂朝，抑挫之儀，揚於絕代。故使事理乖常，尋依舊轍。良以三寶為歸戒之宗，五眾居福田之位。雖信毀交貿，殃咎推移，斯自人有窊隆，據道曾無興廢。所以千餘大聖，出賢劫之大期，壽六萬年，住釋門之正法。況乃十六尊者，行化於三洲；九億應供，護持於四部。據斯以述，曆數未終，焉得情斷同符儒典？且易之蠱爻，不事王侯，禮之儒行，不臣天子。在俗四位，尚有不屈之人，況棄俗從道，而便責同臣子之禮？又昊天上帝，嶽瀆靈祇，君人之主，莫不祭饗而下拜。今僧受佛戒，形具佛儀，天龍八部，奉其道而仰其容，莫不拜伏於僧者。故得冥祐顯徵，祥瑞雜沓。聞之前傳，豈復同符老氏，均王侯於三大者哉？故沙門之宅生也，財色弗顧，榮祿弗縻，觀時俗若浮雲，達形命如陽焰。是故號為出家人也。故出家不存在家之禮，出俗無霑處俗之儀，其道顯然，百代不易之令典者也。其流極廣，故略述之。
今列佛經論明沙門不敬俗者。梵網經下卷云：出家人法，不禮拜國王、父母、六親，亦不敬事鬼神。涅槃經第六卷云：出家人不禮敬在家人。四分律云：佛令諸比丘，長幼相次禮拜，不應禮拜一切白衣。佛本行經第五十三卷云：輸頭檀王與諸眷屬百官，次第禮佛已，佛言，王今可禮優波離等諸比丘。王聞佛教，即從座起，頂禮五百比丘，新出家者，次第而禮。薩遮尼乾經云：若謗聲聞、辟支佛，法及大乘法，毀呰留難者，犯根本罪。又謗無善惡業報，不畏後代，自作教人，堅住不捨，是名根本重罪。大王若犯此罪不自悔者，燒滅善根，受無間苦。以王行此不善重業。故梵行羅漢、諸仙、聖人出國而去，諸天悲泣，諸善鬼神不護其國。大臣輔相諍競相害，四方賊起，天王不下，龍王隱伏，水旱不調，死亡無數。時人不知是過，而怨諸天，訴諸鬼神。是故行法行王為救此苦，不行此過。廣如經說，更有諸論，文多不載。
僧道宣等白朝宰群公：伏見詔書，令僧致敬君父，事理深遠，非淺情能測。夫以出家之跡，列聖齊規，真俗之科，百王同軌。干木在魏，高枕而謁文侯；子陵居漢，長揖而尋光武。彼稱小道，尚懷高蹈之門，豈此沙門，不垂閑放之美。但以三寶嚮位，用敷歸敬之儀；五眾陳誠，載啟福田之道。今削同儒禮，則佛非出俗之人；下拜君父，則僧非可敬之色。是則三寶通廢，歸戒絕於人倫。儒道是師，孔經尊於釋典。在昔晉宋，備有前規，八座詳議，足為龜鏡。僧等荷國重寄，開放出家，奉法行道，仰承聖則，忽令致拜，有累深經。俯仰栖遑，罔知投庇。謹列內經及以故事，具舉如前，用簡朝議，請垂詳採。敬白。
至五月十五日，大集文武官寮，九品以上，并州縣官等，千有餘人，總坐中臺都堂，將議其事。時京邑西明寺沙門道宣，大莊嚴寺沙門威秀，大慈恩寺沙門靈會，弘福寺沙門會隱等三百餘人，并將經文及以前狀，陳其故事，以申厥理。時司禮太常伯隴西郡王博叉謂諸沙門曰：敕令俗官詳議，師等可退。時群議紛紜，不能畫一。隴西王曰：佛法傳通，帝代既遠，下敕令拜君親，又許朝議。今眾人立理，未可通遵，司禮既曰職司，可先建議，同者署名，不同則止。時司禮大夫孔志約執筆述狀如後，令主事大讀訖，遂依位署，人將太半。左肅機崔餘慶曰：敕令司別立議，未可輒承，司禮請散，可各隨別狀送臺。時所送議文，抑揚駁雜，今謹依所司上下，區以別之。先列不拜之文，次陳兼拜之狀，後述致拜之議。善惡咸錄。件之如左焉。
竊以凡百在位，雖存敬上之道，當其為師，尚有不臣之義。況佛之垂法，事超俗表，剔髮同於毀傷，擁錫異乎簪紱。出家非色養之境，離塵豈榮名之地？功深濟度，道極崇高。何必破彼玄門，牽斯儒轍，披釋服而為孔拜，處俗塗而當法禮，存其教而毀其道，求其福，而屈其身？再三研覈，謂乖通理。又道之為教，雖全髮膚；出家超俗，其歸一揆。加以遠標天搆，大啟皇基，義藉尊嚴，式符高尚。並仍舊貫，無點彝章。如必改作，恐非稽古。雖君親崇敬，用軫神衷，道法難虧，還留睿想。既奉詢芻之詔，敢罄塵嶽之誠，懼不愜允，追深戰惕。謹議。
肖形二氣，嚴父稱莫大之尊；資用五材，元后標則天之貴。至於擎跪曲拳之禮，陶化之侶同遵；服勤就養之方，懷生之倫共紀。凡在君父，理絕名言，而老釋二門，出塵遺俗，虛無一旨，離有會空。瑞見毗耶，闡慈悲之偈；氣浮函谷，開道德之篇。處木鴈之間，養生在慮；罷色聲之相，寂滅為心。執禮蹈儀者，靡窮其要妙；懷忠履孝者，未酌其波瀾。理存太極之先，事出生靈之表。故尊其道，則異其服，重其教則變其禮。爰自近古，迄乎末葉，雖沿革蹔乖，而斯道無墜。洎哀纏雙樹，慟結三號，防後進之虧風，約儒宗以控法。故當輔成舊教，豈應裁制新儀？誠宜屈宸扆之嚴，申方外之旨。委尊親之重，縱環中之遊，愚管斟量，遵故為允。謹議。
臣聞三災變火，六度逾凝，二字為經，百成攸緬。是以白毫著相，闡一乘於萬劫；紫氣浮影，混萬殊於一致。爰有儒津，復軔殊軫，秀天地陰陽之稟，禮君臣父子之穆。故知循名責實，矩跡端形，則教先於闕里；齋心力行，修來悔往，則化漸於連河。釋為內防，雅有制於魏闕；儒為外檢，不能括其靈臺。別有玄宗素範，振蕩風物，翾鵬逸鷃，促椿遼菌，無為無事，何得何失。然則道佛二教，俱為三寶。佛以佛法僧為旨，道以道經師為義。豈直攝生有託，陶性通資，信亦為政是基，裨聲濃化。而比丘未喻，先生多僻，恃出俗而浮逸，以矜傲為誇誕。處疋夫之賤，直形骸於萬乘；忘子育之恩，不降屈於三大。固君父所宜革，乃臣子所知非。遂降綸璽，是改其弊。雖履孝居忠，昌言改轍，而稽古愛道，參酌群情。懷響者谷不銷聲，撫塵者山無隔細。必備輿人之頌，以貢芻蕘之說。何則？柱史西浮，千有餘祀，法流東漸，六百許年。雖曆變市朝而事無損益。唯庾冰責沙門之拜，桓玄議比丘之禮。幸有何充進奏，慧遠陳書，事竟不行，道終不墜。是以大易經綸三聖，蠱象不事王侯；大禮充牣兩儀，儒行不臣天子。亦有嚴陵踞謁光武，亞夫長揖漢文。介冑豈曰觸鱗，故人不為纓網。惟舊詎先師道，法侶何後戎昭？上則九天真皇、十地菩薩，下則南山四皓、淮南八公，或順風而禮謁，或御氣而遊處，一以貫之，靡得而屈。十室忠信，亦豈無其人哉？五刑之設關，三木者不拜，豈五德之具？居三服者拜之，罪之不責，恭肅德之，誠足容養。
然則含識之類，懷生之流，莫不致身以輸忠，彼則不臣王者；莫不竭力而尊孝，彼則不敬其親。雖約弛三章，律輕三尺，有一於此三千其大而不被以嚴誅寘於巨責者，豈不以道釋與堯孔殊制，傷毀與禮教正乖？蓮華非結綬之色，貝葉異削珪之旨。人以束帶為彝章，道則冠而不帶；人以束髮為華飾，釋則落而不容。去國不為不忠，辭家不為不孝，出塵滓，割愛於君親；奪嗜欲，棄情於妻子。理乃區分於物類，不可涯檢於常塗。生莫重於父母，子則不謝；施莫厚於天地，物則不答。君親之恩，事絕名象，豈稽首拜首可酬萬分之一者歟？出家之於君父，豈曰全無輸報，一念必以人王為願首，四諦則於父母為弘益。方祛塵劫，永離死生，豈與夫屈膝為盡忠，色養為純孝而已矣？必包之俗境，處之儒肆，屈其容，降其禮，則不孝莫過於絕嗣，何不制以婚姻？不忠莫大於不臣，何不令稱臣？妾以袈裟為朝服，稱貧道而趍拜，儀範兩失，名稱兼舛。深恐一跪之益，不加萬乘之尊；一拜之勞，式彰三服之墜。則所不可，而豈然乎？王者無父事三老，無兄事五更。君人之尊亦有所敬，法服之敬不敬其人。若屈其敬，則卑其道，敬而可卑，道則云缺矣。豈若存敬於己，存道於物，敬存則己適，道在則物尊，尊道所以敬於物，敬物亦所以尊於己也。況復形猶身也，道若影焉，身既如聲，道亦如響，形動則影隨，聲揚則響應，道崇則形寵，身替則道息。豈可使居身之道，屈於道外之身？豈可使方外之人，存於身中之敬？又彼守一居道，不離塵俗，若可拜之，是謂俗之道而可俗，俗又參道，則一當有二，而道不專行矣。安可以區道俗之常域，保專一之至誠哉！據僧祇律，敬袈裟如敬佛塔，謂袈裟為福田衣。衣名銷瘦，取能銷瘦煩惱；鎧名忍辱，取能降伏魔軍。亦喻蓮華不染泥滓，亦為諸佛之所幢相，則袈裟之為義，其至矣。夫若損茲佛塔，壞彼幢相，將輕忍辱，更貶福田，甚用危疑，終迷去取。解衣而拜，則越俗非章甫之儀；整服而趍，則緇衣異朝宗之典。故禪幽舍衛之境，步屏高門之地，理絕朝請，事乖榮謁，豈不謂我崇其道，所以彼請其來，請而卑之，復何為者？盧山為道德所居，不在搜簡之例，甘棠為聽訟所息，式致勿翦之思。山與樹之無心，且以德而存物；法與道之有裕，豈崇道而遺人？語曰：人能弘道，則道亦須人而行也。王人雖微位在諸侯之上，行道之輩，焉復可卑其禮？若謂兩為欺詭，則可一而寢之。寢之之道，則芟薙之之謂，是則所奪者多，何止降屈而已？若謂兩為濃助，則宜崇之，崇之之道，則尊貴之之謂，豈可尊貴其道，而使其恭敬哉？假以金翠為真儀，不以金翠而增肅；以芻狗而尊像，不以芻狗而加輕。肅敬終寄於道，輕重不係於物，物之不能遷道，亦猶道之恆隨於物矣。沙門橫服於己，資法服而為貴，莫不敬其法服，而豈係於人乎？不拜之典，義高經律，法付國王，事資持護。法為常也，常行不易。一隅可革，千門或爽。通有護法之資，塞有墜法之慮。與其墜之，曷若護之？何必屈折於僧容，盤辟於法服，使萬國歸依者，居蔕芥於其間哉？語曰：因人所利而利之，則利之之術，亦可因其精詣而為利矣。洎乎日光上照，皇運攸宗，海接天潢，枝連寶搆。籍無上之道，闡無疆之業。別氏他族，敬猶崇往，神基靈泒，道豈撝今？此為甚不可一也。
月氏東國，寶祚斯俟，定水玄波，法雲彩潤。高解脫之慶，演常住之福。王前帝昔，尚或攸遵，主聖臣良，胡寧此變？臣愚千慮，萬不一得，儻緣斯創造，無益將來。於恆河沙劫有毫釐之累，雖率土碎首，群生粉骨，何以塞有隱之責，蠲不忠之罪。此為甚不可二也。
臣所以汲汲其事，區區其誠，搔首捫心，墮肝瀝膽。伏願聖朝重興至教，恆春奈苑，永轉法輪。一心歡錄其人，百祚遠光於帝冊，則雖死猶生，朝夕可矣。竊惟詔旨微婉，義難適莫，天情畫一，則可使由之。睿想傍求，則誰不竭慮？臣以庸昧，何足寓言，以兩教為無，則崇之於聖運，聖而崇之，則非無矣。以兩教為有，則筆削於明時，時而削之，恐非有矣。斯所以歧路俳佪，兩端交戰，道宜存跡，理未厭心。管豈天窺，蛙焉海測，理絕庶幾之外，事超智識之表。自可懷鈆閣筆，扣寂銷聲。而欲鳥處程言，竽中竊吹。將聾聽而齊俗，與瞽視而均叟，雖有罄於心靈，終不詣於聞見也。直以八風迴扇，萬籟咸貢其音；兩曜昇暉，千形不匿其影。茲焉仚景，是庶轉規。就日心葵，輸涓驛露，而靦顏漿夏，履薄冰春。兢惕已甚，赧畏交集。謹議。
竊以朝廷之敘，肅敬為先，生育之恩，色養為重。釋老二教，今悉反之。抗禮於帝王，受敬於父母，而優容自昔，迄乎今代。源其深致，蓋有以然。諒由剔髮有異於冠冕，袈裟無取於章服，出家故無家人之敬，捨俗豈拘朝廷之禮？至於玄教清虛，道風遐曠，高尚其事，不屈王侯，帝王有所不臣，蓋此之謂。國家既存其道，所以不屈其身，望准前章，無違舊貫。謹議。
議拜者，明沙門應致拜也。昔皇覺御宇，尚開信毀之源，豈惟像末不流弘約之議？頃以法海宏曠，類聚難分，有穢玄猷，頗聞朝聽，致使拘文之士，廢道從人。較而言之，未曰通方之巨唱也。余所以考諸故實，隨而彈焉，庶崇佛君子，或能詳覽。
竊以紫氣騰真，玄牝之風西被；白虹沉化，涅槃之蘊東流。轡羽驤霞，影玉京而凝眾妙；津慈照寂，啟金園而融至道。義冠空有，理洞希夷，祛濟塵蒙，薰滌因累，神道裨教，茲焉有徵。坦躅業已遵從，流弊義資懲革。原夫在三之敬六位，峻尊卑之象，百行之本四始，旌罔極之談。本立然後道生，敬形於焉禮穆。寔王化之始，乃天地之經。佛以法為師，帝以天為則。域中有四大，王者居一焉。王道既其齊衡，天法固乃同貫，身為法器，法惟道本。黃冠慕道，緇裳奉佛，致敬君父，眇契玄波。且夫戒錄纔高，猶盡肅於膜拜，況乎貴賤懸邈，頓遺恭於屈膝？必以山林獨往，物我兼忘，混親疏，齊竉辱，惠我不為是，損己詎稱非，自當泯若無情，湛然恆寂。安假仰迦維而頓顙，覿天尊而雅拜，塵容不異俗，致敬未乖真？且伯陽緒訓於和光，不輕演教於常禮；妙葉謙尊之德，遠符鄰照之規。又三極之中，師居其末，末猶展敬，本何疑哉？若以袈裟異乎龍黼，縠巾殊於鷩弁，服既戎矣。拜何必華？各循其本，無爽彝式。其有素履貞遯，清規振俗，神化盻響，戒行精勤。藻掞桐鸞，梵清霄鶴，錦旌徵獸，瓊符御靈，德秀年耆，蠲其拜禮。自餘初學後進，聲塵寂寥，並令盡敬君父，請即編之恆憲。如此則進德修業，出塵之軌彌隆；苦節棲壇，入道之心逾勵。玄風斯遠，國章惟緝，庶可以詳示景，則靜一訛弊。自我作故，奚舊之拘，夫鏡非常之理，必藉非常之照。天鑒玄覽，體睿甄微。探象外之遺宗，極環中之幽致。雖則蹔駭常聽，抑亦終寘大道。謹議。
竊以道教沖虛，釋門秘寂。至於照仁濟物，崇義為心，乃睠儒風，理言不異。至若宿德耄齒，戒律無虧，栖林遯谷，高尚其事。若斯儔輩，可致尊崇。其有弱齔蒙求，薰修靡譽，背真混俗，心行多違。以此不拜，義難通允。但在家在國，事親事君，不拜之儀，何可以訓？望請勒拜，垂憲於後。謹議。
竊惟佛道二門，虛寂一致，縱不能練心方外，擯影人間，猶須跡與俗分，事與時隔。然今出家之輩，多雜塵伍，外以不屈自高，內以私謁為務，徒有入道之名，竟無離俗之實。至若君親之地，禮兼臣子，孝敬所宗，義深家國。不有制度，何以經綸？望請僧尼、道士、女冠等，道為時須，事因法會者，雖在君后，聽依舊式。捨此以往，並令讚拜。若歸覲父母，子道宜申，如在觀寺，任遵釋典。庶其以卑屈為恥，稍屏浮競；以道德自尊，漸弘教法。輒進愚管，伏增慚戰。謹議。
司禮議僧尼、道士、女冠等拜君親等事，一千五百三十九人議請不拜。
右大司成令狐德棻等議稱，竊以凡百在位，咸隆奉上之道，當其為師。尚有不臣之義，況佛之垂法，事越常規，剔髮同於毀傷，振錫異乎簪紱。出家非色養之境，離塵豈榮名之地？功深濟度，道極崇高，何必破彼玄門，牽斯儒轍？披法服而為俗拜，踐孔門而行釋禮，存其教而毀其道，求其福而屈其身，詳稽理要，恐有未愜。又道之為範，雖全髮膚，出家超俗，其歸一揆。加以遠標天構，大啟皇基，義藉尊嚴，式符高尚。惟此二教，相沿自久。爰暨我唐徽風益扇，雖王猷遐暢，實賴天功。而聖輪常轉，式資冥助。今儻一朝改舊，無益將來。於恆沙之劫，起毫塵之累，則普天率土，灰身粉骨，何以塞有隱之責，蠲不忠之罪？與其失於改創，不若謬於修文。孔子曰：因人所利而利之。老子曰：聖人無常心，以百姓心為心。二教所利，弘益多矣，百姓之心，歸信眾矣。革其所利，非因利之道；乖其本心，非無心之謂。請遵故實，不拜為允。伏惟陛下德掩上皇，業光下問。君親崇敬，雖啟神衷，道法難虧，還留睿想。既奉詢芻之旨，敢罄塵嶽之誠，懼不折衷，追深戰惕。謹議。
右兼司平太常伯閻立本等議稱：臣聞剛折柔存，扇玄風之妙旨；苦形甘辱，騰釋路之微言。故能開善下之源，弘不輕之義。是以聲聞降禮於居士，柱史委質於周王。此乃成緇服之表綴，立黃冠之龜鏡。自茲已降，喪其宗軌。歷代溺其真理，習俗守其迷途。一人有作，萬物斯睹，紐維天地，驅駕皇王。轉金輪於勝境，構玉京於玄域。遂使尋真道士，追守藏之遐風；落䰂沙門，弘禮足之綿典。況太陽垂曜在天，標無二之明；大帝稱尊御宇，極通三之貴。且二教裁範，雖絕塵容，事止出家，未能逃國。同賦形於姒鏡，皆仰化於姚風，豈有抗禮宸居，獨高真軌？然輕尊傲長，在人為悖，臣君敬父，於道無嫌。考詳其義，跪拜為允。
前奉四月十六日敕旨，欲令僧尼、道士、女冠，於君親致拜，恐爽於恆情，宜付有司詳議奏聞者。件狀如前，伏聽敕旨。
東臺，若夫華裔列聖，異軫而齊驅；中外裁風，百慮而同致。自周霄隕照，漢夢延輝，妙化西移，惠流東被。至於玄牝邃旨，碧落希聲，具開六順之基，偕叶五常之本，而於愛敬之地，忘乎跪拜之儀，其來永久，罔革茲弊。朕席圖登政，崇真導俗，凝襟解脫之津，陶思常名之境。正以尊親之道，禮經之格言，孝友之義，詩人之明准。豈可以絕塵峻範，而忘恃怙之敬；拔累貞規，迺遺溫清之序？前欲令道士、女冠、僧尼等致拜，將恐振駭恆心。爰俾詳定，有司咸引典據，兼陳情理，沿革二塗，紛綸相半。朕商攉群議，沉研幽賾，然箕穎之風，高尚其事，遐想前載，故亦有之。今於君處，勿須致拜，其父母所，慈育彌深。祗伏斯曠，更將安設？自今已後，即宜跪拜。主者施行。龍朔二年六月八日，西臺侍郎弘文館學士輕車都尉臣上官儀宣。
臣言：臣聞佛化所資，在物斯貴，良由拔沉冥於六道，濟蒙識於三乘。其德既弘，其功亦大，所以佛為法主，幽顯之所歸依；法為良藥，煩惑由之清蕩；僧為佛種，弘演被於來際。遂使歷代英主，重道德而護持，清信賢明，度子女而承繼。固得僧尼，遍於區宇，垂範導於無窮。伏惟陛下，慈濟九有，開暢一乘，愛敬之道克隆，成務之途逾遠。近奉明詔，令僧跪拜父母，斯則崇揚孝始，布範敬源。但佛有成教，出家不拜其親，欲使道俗殊津，歸戒以之投附，出處兩異，真俗由之致乖。莫非心受佛戒，形具佛儀，法網懸殊，敬相全別。且自高尚之風，人主猶存抗禮，豈惟臣下返受跪拜之儀？俯仰撫循，無由啟處。意願國無兩敬，大開方外之跡，僧奉內教，便得立身行道。不任私懷之至，謹奉表以聞。塵黷威嚴，伏增戰越。謹言。直東臺舍人馮神德上。
臣聞秘教東流，因明后而闡化；玄風西運，憑至識以開宗。故知弘濟千門，義宣於雅道；提誘萬品，理塞於邪津。只可隨聖教以抑揚，豈得逐人事而興替？沙門者，求未來之勝果；道士者，信有生之自然。自然者貴取性真，絕其近偽之跡；勝果者意存杜漸，遠開趍道之心。誘濟源雖不同，從善終歸一致。伏惟皇帝陛下，包元建極，御一飛貞，乘大道以流謙，順無為而下濟。因心會物，教不肅成。今乃定道佛之尊卑，抑沙門之拜伏。拜伏有同常禮，未是出俗之因，尊卑物我之情，豈曰無為之妙？陛下道風攸闡，釋教載陳。每至齋忌，皆令祈福。祈福一依經教，二者何獨乖違？陛下者，造化之神宗。父母者，人子之慈稱。陛下以至極之重，猶停拜敬之儀；所生既曰人臣，何得曲申情禮？捨尊就愛，棄重違經，緣情猶尚不通，據教若為行用，陛下統天光道，順物流形，形物尚不許違，淨教何宜改作？願陛下因天人之志，順萬物之心，停拜伏之新儀，遵尊卑之舊貫。庶望金光東曜，不雜塵俗之悲；紫氣西暉，無驚物我之貴。即大道不昧，而得相於明時；福業永貞，庶重彰於聖日。謹言。
僧道宣等啟：竊聞紹隆法任，必歸明哲，崇護真詮，良資竉望。伏惟夫人宿著薰修，啟無疆之福；早標信慧，建不朽之因。至於佛教威儀，法門軌式，實望特垂恩庇不使陵夷。自敕被僧徒許隔朝拜，誠當付囑之意，寔深荷戴之情。然於父母，猶令跪拜，私懷徒愜，佛教甚違。若不早有申聞，恐遂同於俗法。僧等翹注，莫敢披陳，情用恛惶，輒此投訴。伏乞慈覆，特為上聞。儻遂恩光，彌深福慶。不勝懇切之甚。謹奉啟以聞。塵擾之深，唯知悚息。謹啟。
謹錄佛經出家沙門不合跪拜父母，有損無益文如左。
梵網經云：出家人不向國王、父母禮拜。順正理論云：國君不求比丘禮拜。玄教東漸，六百餘年，上代皇王，無不依經敬仰。洎乎聖帝遵奉，成教彌隆。故得列剎相望，精廬峙接，人知慕善，家曉思愆。僧等忝在生靈，詎忘忠孝。明詔頒下，率土咸遵。恐直筆史臣，書乖佛教，萬代之後，蕪穢皇風。
僧威秀等言：竊聞真俗異區，桑門割有生之戀；幽顯殊服，田衣無拜首之容。理固越情，道仍舛物。況挻形戒律，鎔念津梁。酬恩不以形骸，致養期於福善。而令儀不改釋，拜必同儒。在僧有越戒之愆，居親有損福之累。臣子之慮，敢不盡言。伏惟陛下，匡振遠猷，提獎幽概，既已崇之於國，亦乞正之於家。足使捨俗無習俗之儀，出家絕家人之敬。護法斯在，提福莫先，自然教有可甄，人知自勉。不勝誠懇之至。謹奉表以聞。塵黷扆旒，伏增戰越。
沙門靜邁言：竊聞策係告先，尊父屈體於其子；形章攸革，介士不拜於君親。伏惟僧等揚言紹佛，嗣尊之義是同。故愛敬降高，乃折節於其氣；容服異俗，形章之革不殊。致使沙門亦不肢屈於君父，窮茲內外。雖復繼形變，則而心敬君親，敢有怠哉？至如臣服薨君，以日易月，形雖從吉，而心喪三年。是知遏密八音，期於三載，修于心敬，其來尚矣。若令反拜父母，則道俗俱違佛戒，顛沒枉坑，淪迴未已。況動天地感鬼神者，豈在於跪伏耶？但公家之利，知無不為，恐因今創改，萬有一累，則負聖上放習法之洪恩，彌劫粉身，奚以塞責、伏惟陛下，廣開獻書之路，通納芻言之辯，輕塵聽覽。伏增戰汗。謹言。
沙門崇拔言，拔聞道俗憲章，形心異革。形則不拜君父，用顯出處之儀；心則敬通三大，以遵資養之重。近奉恩敕，令僧不拜君王，而令拜其父母。斯則隆於愛敬之禮，闕於經典之教，僧寶存而見輕，歸戒沒而長隱。豈有君開高尚之跡，不悖佛言；臣取下拜之儀，面違聖旨？可謂放子為求其福，受拜仍獲其辜。一化致疑，二理矛盾。伏願請從君敬之禮，以通臣下之儀。輕黷扆旒，彌增隕越。謹言。
論曰：威衛司列等狀，詞則美矣，其如理何咸不惟，故實昧於大義。茍以屈膝為敬，不悟亡脣之禍。內經稱沙門拜俗，損君父功德及以壽命，而抑令俯伏者，胡言之不訒，輕發樞機哉？雖復各言其志，亦何傷之太甚。而威衛等狀，通塞兩兼，司列等狀，一途冰執。或訪二議優劣，余以為楚則失矣，齊亦未為得也。然兩兼則膚腠，冰執乃膏肓。故升威衛於乙科，退司列於景第。至若範公質議，則旨贍文華，隴西執奏，言約理舉。既而人庶斯穆，龜筮叶從，故得天渙下覃，載隆高尚之美；慈育之地。更弘拜伏之仁。時法侶名僧，都鄙耆耋，僉曰：叶私志矣，違教如何？於是具顯經文，廣陳表啟，匪朝伊夕，連訴庭闕。但天門邃遠，申請靡由，奉詔求宗，難為去取。易曰：羝羊觸蕃，羸其角。方之釋侶，豈不然歟？
讚曰：
威衛之流，議雖通塞，以人癈道，誠未為得。
司列等狀，抑釋從儒，拜傷君父，詎曰忠謀？
質議遒華，敷陳簡要，天人葉允，爰垂璽誥。
恭承明命，式抃且哥，顧瞻玄籍，有累如何？
法俗疇咨，咸申啟表，披瀝丹款，未紆黃道。
進退惟谷，投措靡由，仰悕神禹，疏茲法流。
釋彥琮曰：夫沙門不拜俗者何？蓋出處異流，內外殊分；居宗體極，息慮忘身。不汲汲以求生，不區區以順化。情超宇內，跡寄寰中。斯所以抗禮宸居，背恩天屬，化物不能遷其化，生生無以累其生，長揖君親，斯其大旨也。若推之人事，稽諸訓詁，則所不應拜，其例十焉。
至如望祑山川，郊祀天地，欲其利物，君罄迺誠。今三寶住持，歸戒弘益，幽明翼化，可略言焉。斯神祇之流也。
為祭之尸，必葉昭穆，割牲廌熟，時為不臣。今三寶一體，敬僧如佛，備乎內典，無俟繁言。斯祭主之流也。
杞宋之君，二王之後，王者所重，敬為國賓。今僧為法王之胤，王者受佛付囑，勸勵四部，進脩三行。斯國賓之流也。
重道尊師，則弗臣矣。雖謁天子，無北面焉。今沙門傳佛至教，導凡誘物，嚴師敬學，其在茲乎，斯儒行之流也。
禮云，介者不拜。為其失於容節。故周亞夫長揖漢文也。今沙門身被忍鎧，戡剪慾軍，掌握慧刀，志摧心惑。斯介冑之流也。
蓍代筮賓，尊先冠阼，母兄致拜，以禮成人。今沙門以大法為己任，拯群生於塗炭，敬遵遺躅，祖承嫡胤。斯傳重之流也。
堯稱則天，不屈穎陽之高；武盡美矣，終全孤竹之潔。今沙門高尚其事，不事王侯，蟬蛻囂埃之中，自致寰區之外。斯逸人之流也。
犯五刑關，三木被箠，楚嬰金鐵者，不責其具禮。今沙門剔毛髮，絕胤嗣，毀形體，易衣服。斯甚刑之流也。
又詔使雖微，承天則貴，沙門縱賤，稟命宜尊。況德動幽明，化霑龍鬼，靜人天之苦浪，清品庶之炎氛。功既廣焉，澤亦弘矣。豈使絕塵之伍，拜累君親，閑放之流，削同名教而已。余幼耽斯務，長頗搜尋，採遺烈於青編，纂前芳於汗簡。重以感淪暉於佛日，罄爝火以興詞，庶永將來傳之好事。又古今書論皆云不敬，據斯一字，愚竊惑焉。何者？敬乃通心，曲禮稱無不敬，拜唯身屈，周陳九拜之儀。且君父尊嚴，心敬無容不可；法律崇重，身拜有爽通經。以拜代敬，用將為允。故其書曰：不拜為文。遠公有言曰：淵壑豈待晨露哉？蓋自申其罔極也。此書之作，亦猶是焉。達鑒通賢，儻無譏矣。
若夫慈濟之道，終古式瞻，厚命之方，由來所重。故蠢蠢懷生，喁喁哨類，莫不重形愛命，增生惡死。即事可睹，豈待言乎？然有性涉昏明，情含嗜慾。明者恕己為喻，不加惱於含靈；昏者利己為懷，無存慮於物命。故能安忍苦楚，縱蕩貪痴，以多殘為聲勢，以利慾為功德。是知坑趙六十餘萬，終伏劍於秦邦。膳畢方丈為常，窮形戮於都市。至於禍作殃及，方悔咎原，徒思顧復，終無獲己。
然則釋氏化本，止殺為先，由斯一道，取濟群有。故慈為佛心，慈為佛室，慈善根力，隨義而現，有心慈德，通明起慮，而登色界。況復慈定深勝，兵毒所不能侵，慈德感徵，蛇虎為之馴擾。末代門學，師心者多，不思被忍辱之衣，示福田之相。縱恣饕餮，以酒肉為身先。飲啖不異流俗，踐陟同於賢聖。經誥明示，不得以佛為師。譏醜塵點，滅法在於斯矣！況復蠶衣肉食，聞沈侯之極誡；醞釀屠宰，見梁帝之嚴懲。觀其勸勖之文，統其慇懃之至，足令心寒形慄，豈臨履之可擬乎？故上士聞之，足流涕而無已，下愚詳此，等長風之激空林。
且夫生死推遷，匪旦伊夕，隨業受報，淪歷無窮。不思形神之疲勞，而重口腹之快利。終糜碎於大地，何所補於精靈乎？所以至人流慟，常慘慼於狂生；大士興言，慨怨魂於煩惱。撫膺吊影，可不自憐，一旦苦臨，於何逃責？既未位於正聚，何以抵於三途，行未登於初地，終有懷於五怖。輒舒事類，識者思之。
釋氏之教，義本慈悲；慈悲之要，全生為重。恕己因心，以身觀物，欲使抱識懷知之類，愛生忌死之群，各遂厥宜，得無遺夭。而俗迷日久，淪惑難變，革之一朝，則疑怪莫啟，設教立方，每由漸致。又以情嗜所染，甘腴為甚，嗜染於情，尤難頓革。是故開設三淨，用申權道。及涅槃後說，立言將謝，則大明隱惻，貽厥將來。
夫肉食蠶衣，為方未異，害命夭生，事均理一。瀹繭爛蛾，非可忍之痛；懸庖登俎，豈偏重之業。而去取異情，開抑殊典，尋波討源，良有未達。漁人獻鮪，肉食同有其緣；桑妾登絲，蠶衣共頒其分。假手之義未殊，通閉之詳莫辯。訪理求宗，未知所適。外典云：五畝之宅，樹之以桑，則六十者可以衣帛矣。雞肫犬彘，勿失其時，則七十者可以食肉矣。然則五十九年已前，所衣宜布矣。六十九年已前，所食宜蔬矣。輕煖於身，事既難遣；甘滋於口，又非易亡。對而為言，非有優劣。宜枲麻果菜，事等義同，攘寒實腹，曾無一異。偏通繒纊，當有別途，請試言之。
夫聖道隆深，非思不洽，仁被群生，理無偏漏。拯麤去甚，教義斯急，繒衣肉食，非已則通。及晚說大典，弘宣妙訓，禁肉之旨，載現于言，黜繒之義，斷可知矣。而禁淨之始，猶通蠶革，蓋是敷說之儀，各有次第，亦猶闡提二義，俱在一經，兩說參差，各隨教立。若執前迷後，則闡提無入善之途；禁淨通蠶，則含生無有頓免之望。難者又以闡提入道，聞之後說，蠶革宜禁，曾無概理。大聖弘旨，義豈徒然？
夫常住密奧，傳譯遐阻，泥洹始度，咸謂已窮。中出河西，方知未盡，關中晚說，厥義彌暢。仰尋條流，理非備足。又案涅槃初說，阿闍世王、大迦葉、阿難，三部徒眾獨不來至。既而二人並來，惟無迦葉。迦葉佛大弟子，不容不至，而經無至文，理非備盡。昔涅槃未啟，十數年間，廬阜名僧，已有蔬食者矣。豈非乘心闇踐，自與理合者哉？且一朝裂帛，可以終年，烹牢待膳，亘時引日。然則一歲八蠶，已驚其驟，終朝未肉，盡室驚嗟。拯危濟苦，先其所急，敷說次序，義實在斯。
外聖又云一人不耕必有受其飢者，故一人躬稼，亦有受其飽焉。桑野漁川，事雖非已，炮肉裂繒，咸受其分。自涅槃東度，三肉罷緣，服膺至訓，操概彌遠，促命有殫，長蔬靡惓。秋禽夏卵，比之如浮雲，山毛海錯，事同於腐鼠。而繭衣纊服，曾不懷疑。此蓋慮窮於文字，思迷於弘旨。通方深信之客，庶有鑑於斯理。斯理一悟，行迷克反，斷蠶肉之因，固蔬枲之業。然則含生之類，幾於免矣！
普通年中，何胤侈於味，食必方丈，後稍欲其甚者，使門人議之。學士鍾岏曰：蛆之就脯，驟於屈伸；蟹之將煻，躁擾彌甚。仁人用意，深懷如怛，且不悴不榮，曾芻蕘之不若；無馨無臭，與瓦礫其何筭。
有汝南周顒貽胤書曰：丈人所以未極遐蹈，惑在於不全菜耶？剉折之升鼎俎，網罟之興載冊，其來寔遠。誰敢干議？觀聖人之設膳羞，乃復為之品節。蓋以茹毛飲血，與生民共始，縱而勿裁，將無崖畔。善為士者，豈不以恕己為懷？是各靜封疆，罔相陵轢。況乃變之大者，莫過死生，生之所重，無過性命。性命之於彼極切，滋味之於我可賒。而終身朝晡，資之以永歲，彼就怨酷，莫能自伸。我業長久，吁哉可畏！且區區微卵，脆薄易矜，歂彼弱麑，顧步宜愍。觀其飲啄飛沉，使人憐悼。況可甘心撲揥，加復恣意吞嚼，至乃野牧成群，閑豢重圈。量肉揣毛，以俟支剝。如土委地，僉謂常理。可為愴息，事豈一途。
若云三世理誣，則幸矣良快。如使此道果然，而受形未息，一往一來，生死常事。雜報如家，人天如客，過客日少，在家日多。吾修信業，未足長免，則傷心之慘，行亦自念。丈人於血氣之類，雖不身殘，至於晨鳧沉鯉，不能不取備屠門。財貝之一經盜手，猶為廉士所棄；生性之一啟鸞刀，寧復慈心所忍？騶虞雖飢，非自死之草不食。聞其風，豈不使人多愧！
胤獲書納之，遂絕血味。注百論、十二門論，行於法俗。
梁高祖武皇帝臨天下。十二年，下詔去宗廟犧牲，修行佛戒，蔬食斷欲。上定林寺沙門僧祐、龍華邑正柏超度等上啟云：京畿既是福地，而鮮食之族，猶布筌網，並驅之客，尚馳鷹犬。非所以仰稱皇朝，優洽之旨。請丹陽、琅琊二境，水陸並不得蒐捕。敕付尚書詳之。
議郎江貺以為，聖人之道，以百姓為心，仁者之化，以躬行被物。皇德好生，協于上下，日就月將，自然改俗，一朝抑絕，容恐愚民。且獵山之人，例堪跋涉，捕水之客，不憚風波。江寧有禁，即達牛渚，延陵不許，便往陽羡。取生之地雖異，殺生之數是同。空有防育之制，無益全生之術。兼都令史王述以為：京邑翼翼，四方所視，民漸至化，必被萬國。今祁寒暑雨，人尚無怨，況去俗入真，所以可悅。謂斷之為是。左丞謝幾卿曰：不殺之禮，誠如王述所議，然聖人為教，亦與俗推移。即之事跡，恐不宜偏斷。若二郡獨有此禁，更似外道，謂不殺戒，皆有界域。因時之宜，敬同議郎江貺議。尚書臣亶、僕射臣昂、令瑩以下並同貺議。
帝使周舍難貺曰：禮云：君子遠庖廚。血氣不身剪，見生不忍其死，聞聲不食其肉。此皆即自興仁，非關及遠。三驅之禮，向我者舍，背我者射。於是依王述議，遂斷。
又敕太醫不得以生類合藥，公家織官紋錦，並斷仙人鳥獸之形，以為褻衣，裁剪有乖仁恕。至迺祈告天地宗廟，以去殺之理，被之含識。郊廟皆以麵為牲牷，其饗萬國用菜蔬，去生類。其山川諸祀則否。乃敕有司曰：近以神實愛民，不責無識，所貴誠信，非尚血膋。凡有水旱之患，使歸咎在上，不同牲牢，止告知而已。而萬姓祈求，諂黷為事，山川小祇，難期正直。晴雨或乖，容市民怨，愚夫滯習，難用理移。自今祈請報答，可如俗法所用，以身塞咎，事自依前。
前臣曰：夫神道茫昧，求諸不一。或尚血腥之祀，或歆蘊藻之誠，設教隨時，貴其為善。其誠無忒，何往不通？若祭享理無，則四代之風為爽。神明實有，三世之道為弘。語其無，不待牲牷之潔；據其有，宜存去殺之仁。周文禴祭，由來尚矣，茍有明德，神其吐諸，而以麵為牲，於義未達。方之紋錦，將不矛盾乎？
儒家君子離庖廚。見其生不忍其死，聞其聲不食其肉。高柴折像，未知內教，皆能不殺。此皆仁者自然用心也。含生之徒，莫不愛命，去殺之事，必勉行之。見好殺之人，臨死報驗，子孫殃禍，其數甚多，不能具錄耳。且示數條於末。
梁時，有人常以雞卵白和沐，云使髮光。每沐輒破二三十枚，臨終但聞髮中啾啾數千雞雛聲。
江陵劉氏以賣鱔為業。後生一兒，頭具是鱔，自頸已下方為人耳。
王克為永嘉郡守。有人餉羊，集賓欲醼。而羊繩解，來投一客，先跪兩拜，便入衣中。此客竟不言之，固無救請。須臾宰羊為炙，先行至客，一臠入口，便下皮內，周行遍體，痛楚號叫，方復說之。遂作羊鳴而死。
梁時，有人為縣令，經劉敬躬亂，縣廨被焚，寄寺而住。民將牛酒作禮。縣令以牛繫剎，屏除形像，鋪設床座，於堂上接賓。未殺之頃，牛解徑來至階而拜。縣令大笑，命左右宰之。飲噉飽酒，便臥簷下，投醒即覺體痒，爬搔疹。因爾成病，十餘年死。
楊思達為西陽郡，值侯景亂，時復旱儉，飢民盜田中麥。思達遣一部曲守視，所得盜者輒截手腕，凡戮十餘人。部曲後生一男，自然無手。
齊國有一奉朝請，家甚豪侈，非手殺牛，則噉之不美。年三十許病篤，大見牛來，舉體如被刀刺，叫呼而終。
江陵高偉，隨吾入齊，凡數年，向幽州淀中捕魚。後病每見群魚，齧之而死。
弟子蕭衍敬白諸大德僧尼，諸義學僧尼，諸寺三官：夫匡正佛法，是黑衣人事，迺非弟子白衣所急。但經教亦云佛法寄囑人王，是以弟子不得無言。今日諸僧尼開意聽受，勿生疑閉，內懷忿異。
凡出家人所以異於外道者，正以信因信果，信經所明。信是佛說經言，行十惡者受於惡報，行十善者受於善報。此是經教大意如是。若出家人猶嗜飲酒，噉食魚肉，是則為行同於外道，而復不及。何謂同於外道？外道執斷常見，無因無果，無施無報。今佛弟子甘酒嗜肉，不畏罪因，不畏苦果。即是不信因不信果。與無施無報者，復何以異？此事與外道見同。而有不及外道是何？外道各信其師。師所言是，弟子言是；師所言非，弟子言非。涅槃經言：迦葉！我今日制諸弟子，不得食一切肉。而今出家人猶自噉肉。
戒律言飲酒犯波夜提，猶自飲酒，無所疑難。此事違於師教，一不及外道。
又外道雖復邪僻，持牛狗戒。既受戒已，後必不犯。今出家人既受戒已，輕於毀犯。是二不及外道。
又外道雖復五熱炙身，投淵赴火，窮諸苦行。未必皆噉食眾生。今出家人噉食魚肉，是三不及外道。
又外道行其異學，雖不當理，各習師法，無有覆藏。今出家人噉食魚肉，於所親者乃自和光，於所疏者則有隱避。如是為行，四不及外道。
又外道各宗所執，各重其法，乃自高聲大唱云不如我道真，於諸異人，無所忌憚。今出家人或復年時已長，或復素為物宗，噉食魚肉，極自艱難。或避弟子，或避同學，或避白衣，或避寺官，懷挾邪志，崎嶇覆藏。然後方得一過噉食。如此為行，五不及外道。
又復外道直情逕行，能長己徒眾惡，不能長異部惡。今出家人噉食魚肉，或為白衣弟子之所聞見，內無慚愧，方飾邪說云：佛教為法，本存遠因，在於即日，未皆悉斷。以錢買肉，非己自殺，此亦非嫌。白衣愚痴，聞是僧說，謂真實語。便復信受，自行不善，增廣諸惡。是則六不及外道。
又外道雖復非法說法，法說非法，各信經書，死不違背。今出家人噉食魚肉，或云肉非己殺，猶自得噉。以錢買肉，亦復非嫌。如是說者，是事不然。涅槃經云：一切肉悉斷，及自死者。自死者猶斷，何況不自死者？楞伽經云：為利殺眾生，以財網諸肉，二業俱不善，死墮叫呼獄。何謂以財網肉？陸設罝罘，水設網罟，此是以網網肉。若於屠殺人間，以錢買肉，此是以財網肉。若令此人不以財網肉者，習惡律儀，捕害眾生，此人為當專自供口，亦復別有所擬。若別有所擬，向食肉者豈無殺分？何得云我不殺生？此是灼然違背經文。是則七不及外道。
又復外道同其法者和合，異其法者苦治，令行禁止，莫不率從。今出家人，或為師長，或為寺官，自開酒禁，噉食魚肉。不復能得施其教誡，纔欲發言，他即譏刺云：師向亦爾。寺官亦爾。心懷內熱，默然低頭，面赤汗出，不復得言。身既有瑕，不能伏物。便復摩何直爾止住。所以在寺者乖違，受道者放逸。此是八不及外道。
又外道受人施，與如己法。受烏戒人受烏戒施，受鹿戒人受鹿戒施，烏戒人終不覆戒受鹿戒施，鹿戒人終不覆戒受烏戒施。今出家人云：我能精進，我能苦行，一時覆相誑諸白衣，出即飲酒，開眾惡門；入即噉肉，集眾苦本。此是九不及外道。
又外道雖復顛倒，無如是眾事。酒者何也？謂是臭氣水穀，失其正性，成此別氣。眾生以罪業因緣故，受此惡觸。此非正真道法，亦非甘露上味。云何出家僧尼猶生耽嗜？僧尼授白衣五戒，令不飲酒，令不妄語。云何翻自飲酒，違負約誓？七眾戒、八戒齋、五篇七聚、長短律儀，於何科中而出此文？其餘眾僧故復可，可至學律者彌不宜爾。且開放逸門，集眾惡本。
若白衣人甘此狂藥，出家人猶當呵止云：某甲！汝就我受五戒，不應如是。若非受戒者，亦應云：檀越！酒是惡本，酒是魔事。檀越今日幸可不飲。云何出家人而應自飲？尼羅浮陀地獄，身如段肉，無有識知。此是何人？皆飲酒者！出家僧尼，豈可不深信經教？自棄正法，行於邪道，長眾惡根，造地獄苦。習行如此，豈不內愧？猶服如來衣，受人信施，居處塔寺，仰對尊像。
若飲酒食肉，如是等事，出家之人不及居家。何故如是？在家人雖飲酒噉肉，無犯戒罪，此一不及居家人。
在家人雖復飲酒噉肉，各有丘窟，終不以此仰觸尊像。此是二不及居家人。
在家人雖復飲酒噉肉，終不吐泄寺舍。此是三不及居家人。
在家人雖復飲酒噉肉，無有譏嫌；出家人若飲酒噉肉，使人輕賤佛法。此是四不及居家人。
在家人雖復飲酒噉肉，門行井灶，各安其鬼；出家人若飲酒噉肉，臭氣薰蒸，一切善神皆悉遠離，一切眾魔皆悉歡喜。此是五不及居家人。
在家人雖復飲酒噉肉，自破財產，不破他財。出家人飲酒噉肉，自破善法，破他福田。是則六不及居家人。
在家人雖復飲酒噉肉，皆是自力所辦；出家人若飲酒噉肉，皆他信施。是則七不及居家人。
在家人雖復飲酒噉肉，是常罪業，更非異事。出家人若飲酒噉肉，眾魔外道，各得其便。是則八不及居家人。
在家人雖復如此飲酒噉肉，猶故不失世業，大耽昏者，此則不得。出家人若飲酒噉肉，若多若少，皆斷佛種。是則九不及居家人。
不及外道、不及居家，略出所以，各有九事。欲論過患，條流甚多，可以例推，不復具言。
今日大德僧尼，今日義學僧尼，今日寺官，宜自警戒，嚴淨徒眾。若其懈怠，不遵佛教，猶是梁國編戶一民，弟子今日力能治制。若猶不依佛法，是諸僧官宜依法問。京師頃年講大涅槃經，法輪相續，便是不斷。至於聽受，動有千計。今日重令法雲法師為諸僧尼講四相品四中少分。諸僧尼常聽涅槃經，為當曾聞：此說為當不聞，若已曾聞，不應違背；若未曾聞，今宜憶持。佛經中究竟說斷一切肉，乃至自死者亦不許食，何況非自死者？諸僧尼出家，名佛弟子，云何今日不從師教？
經言：食肉者，斷大慈種。何謂斷大慈種？凡大慈者，皆令一切眾生同得安樂。若食肉者，一切眾生皆為怨對，同不安樂。若食肉者是遠離聲聞法，若食肉者是遠離辟支佛法，若食肉者是遠離菩薩法。若食肉者是遠離菩提道，若食肉者是遠離佛果，若食肉者是遠離大涅槃。
若食肉者障生六欲天，何況涅槃果？若食肉者是障四禪法，若食肉者是障四空法，若食肉者是障戒法，若食肉者是障定法，若食肉者是障慧法。若食肉者是障信根，若食肉者是障進根，若食肉者是障念根，若食肉者是障定根，若食肉者是障慧根。舉要為言，障三十七道品。
若食肉者是障四真諦，若食肉者是障十二因緣，若食肉者是障六波羅蜜。若食肉者是障四弘誓願，若食肉者是障四攝法，若食肉者是障四無量心，若食肉者是障四無礙智，若食肉者是障三三昧，若食肉者是障八解脫，若食肉者是障九次第定，若食肉者是障六神通，若食肉者是障百八三昧，若食肉者是障一切三昧，若食肉者是障海印三昧，若食肉者是障首楞嚴三昧，若食肉者是障金剛三昧。
若食肉者是障五眼，若食肉者是障十力，若食肉者是障四無所畏，若食肉者是障十八不共法，若食肉者是障一切種智，若食肉者是障無上菩提。何以故？若食肉者障菩提心，無有菩薩法。以食肉故，障不能得初地；以食肉故，障不能得二地，乃至障不能得十地；以無菩薩法故，無四無量心；無四無量心故，無有大慈大悲。以是因緣佛子不續。所以經言：食肉者，斷大慈種。
諸出家人雖復不能行大慈大悲，究竟菩薩行，成就無上菩提。何為不能忍此臭腥，修聲聞辟支佛道？鴟鴉嗜鼠，蝍蛆甘螮，以此而推，何可嗜著？至於豺犬野犴，皆知嗜肉，人最有知，勝諸眾生。近與此等，同甘臭腥，豈直常懷殺心，斷大慈種？凡食肉者自是可鄙，諸大德僧，諸解義者講涅槃經，何可不慇懃，此句令聽受者心得悟解？
又有一種愚痴之人云：我止噉魚，實不食肉。亦應開示：此處不殊水陸，眾生同名為肉。諸聽講者，豈可不審諦受持，如說修行？凡食肉者如前說。此皆是遠事，未為近切。
諸大德僧尼當知，噉食眾生者是魔行，噉食眾生是地獄種，噉食眾生是恐怖因，噉食眾生是斷命因，噉食眾生是自燒因，噉食眾生是自煮因，噉食眾生是自炮因，噉食眾生是自炙因，噉食眾生是自割因，噉食眾生是自剝因，噉食眾生是斷頭因，噉食眾生是斷手因，噉食眾生是斷足因，噉食眾生是破腹因，噉食眾生是破背因，噉食眾生是刳腸因，噉食眾生是碎髓因，噉食眾生是抉目因，噉食眾生是割鼻因，噉食眾生是截耳因。噉食眾生是貧窮因，噉食眾生是下賤因，噉食眾生是凍餓因，噉食眾生是醜陋因，噉食眾生是聾因，噉食眾生是盲因，噉食眾生是瘖因，噉食眾生是啞因，噉食眾生是跛因，噉食眾生是蹇因，噉食眾生是瘡因，噉食眾生是瘍因，噉食眾生是疥因，噉食眾生是癬因，噉食眾生是瘤因，噉食眾生是癭因，噉食眾生是瘑因，噉食眾生是疵因，噉食眾生是癰因，噉食眾生是癤因，噉食眾生是痔因，噉食眾生是疽因，噉食眾生是瘻因，噉食眾生是癩因，噉食眾生是致蚤因，噉食眾生是致蝨因，噉食眾生是致蚊因，噉食眾生是致虻因，噉食眾生是遭毒蟲因，噉食眾生是遭惡獸因，噉食眾生是病瘦因，噉食眾生是寒熱因，噉食眾生是頭痛因，噉食眾生是心痛因，噉食眾生是腹痛因，噉食眾生是胸痛因，噉食眾生是背痛因，噉食眾生是手痛因，噉食眾生是足痛因，噉食眾生是髓痛因，噉食眾生是腸痛因，噉食眾生是筋縮因，噉食眾生是胃反因，噉食眾生是脈絕因，噉食眾生是血流因，噉食眾生是咽塞因，噉食眾生是喉痛因，噉食眾生是風病因，噉食眾生是水病因，噉食眾生是四大不調適因，噉食眾生是五藏不調適因，噉食眾生是六腑不調適因，噉食眾生是癲因，噉食眾生是狂因，噉食眾生乃至是四百四病一切眾苦因，噉食眾生是熱因，噉食眾生是惱因，噉食眾生是受壓因，噉食眾生是遭水因，噉食眾生是遭火因，噉食眾生是遭風因，噉食眾生是遭偷因，噉食眾生是遭劫因，噉食眾生是遭賊因，噉食眾生是鞭因，噉食眾生是杖因，噉食眾生是笞因，噉食眾生是督因，噉食眾生是罵因，噉食眾生是辱因，噉食眾生是繫因，噉食眾生是縛因，噉食眾生是幽因，噉食眾生是閉因，噉食眾生是生苦因，噉食眾生是老苦因，噉食眾生是病苦因，噉食眾生是死苦因，噉食眾生是怨憎會苦因，噉食眾生是愛別離苦因，噉食眾生是求不得苦因，噉食眾生是五受陰苦因，噉食眾生是行苦因，噉食眾生是壞苦因，噉食眾生是苦苦因，噉食眾生是想地獄因，噉食眾生是黑繩地獄因，噉食眾生是眾合地獄因，噉食眾生是叫喚地獄因，噉食眾生是大叫喚地獄因，噉食眾生是熱地獄因，噉食眾生是大熱地獄因，噉食眾生是阿鼻地獄因，噉食眾生是八寒八熱地獄因，乃至是八萬四千鬲子地獄因，乃至是不可說不可說鬲子地獄因，噉食眾生乃至是一切餓鬼因，噉食眾生乃至是一切畜生因。當知餓鬼有無量苦，當知畜生有無量苦。畜生暫生暫死，為物所害，生時有無量怖畏，死時有無量怖畏。此皆是殺業因緣，受如是果。若欲具列殺果，展轉不窮，盡大地草木，亦不能容受。向來所說雖復多途，舉要為言，同一苦果。但苦中自有輕重，所以今日致眾苦果，皆由殺業惱害眾生。略舉一隅，粗言少分。
諸大德僧尼，諸義學僧尼，諸寺三官，復當應思一大事。若使噉食眾生父，眾生亦報噉食其父；若噉食眾生母，眾生亦報噉食其母；若噉食眾生子，眾生亦報噉食其子。如是怨對，報相噉食，歷劫長夜，無有窮已。如經說：有一女人，五百世害狼兒，狼兒亦五百世害其子。又有女人五百世斷鬼命根，鬼亦五百世斷其命根。如此皆是經說，不可不信。其餘相報，推例可知。
諸大德僧尼，諸義學僧尼，諸寺三官，又有一大事，當應信受。從無始以來至于此生，經歷六道，備諸果報，一切親緣遍一切處，直以經生歷死，神明隔障，是諸眷屬不復相識。今日眾生，或經是父母，或經是師長，或經是兄弟，或經是姊妹，或經是兒孫，或經是朋友。而今日無有道眼，不能分別，還相噉食，不自覺知。噉食之時，此物有靈，即生忿恨，還成怨對。向者至親，還成至怨，如是之事，豈可不思？暫爭舌端一時少味，永與宿親長為怨對，可為痛心，難以言說。白衣居家，未可適道，出家學人被如來衣，習菩薩行，宜應深思。
諸大德僧尼，諸義學僧尼，諸寺三官，又復當思一事。凡噉食眾生，是一切眾生惡知識，是一切眾生怨家。如是怨家遍滿六道，若欲修行皆為障難。一、理中障難，二、事中障難。何者是理中障難？以業因緣，自生障難。令此行人愚痴無慧，不知出要，無有方便。設值善知識不能信受，設復信受不能習行。此是理中障難。事中障者，此諸怨對。或在惡鬼中，或在毒獸中，或在有大力神中，或在大力龍中，或在魔中，或在天中。如是處處來作留難。設令修行遇善知識，深心信受適欲習行，便復難起。或引入邪道，或惱令心亂，修戒、修定、修慧、修諸功德，常不清淨，常不滿足。皆是舊怨起諸對障。此是事中障難。如是之事，又宜深思。但以一噉食眾生因緣，能遠離一切佛法。有如是種種過患，貪毒亦如是，瞋毒亦如是，痴毒亦如是。三毒等分皆同，過患相與，宜深自覺察，善思方便。
弟子蕭衍，又復敬白諸大德僧尼，諸義學僧尼，諸寺三官：北山蔣帝猶且去殺，若以不殺祈願，輒得上教，若以殺生祈願，輒不得教想。今日大眾已應聞知，弟子已勒諸廟祝及以百姓，凡諸群祀，若有祈報者，皆不得薦生類，各盡誠心止修蔬供。蔣帝今日行菩薩道，諸出家人云何反食眾生，行諸魔行？一日北山為蔣帝齋，所以皆請菜食僧者，正以幽靈悉能鑑見。若不菜食僧，作菜食往，將恐蔣帝惡賤佛法，怪望弟子。是諸法師當見此意。
弟子蕭衍，又敬白大德僧尼，諸義學者，一切寺三官：弟子蕭衍，於十方一切諸佛前，於十方一切尊法前，於十方一切聖僧前，與諸僧尼共申約誓。今日僧眾還寺已後，各各檢勒，使依佛教。若復有飲酒噉肉不如法者，弟子當依王法治問。諸僧尼若披如來衣，不行如來行，是假名僧，與賊盜不異。如是行者，猶是弟子國中編戶一民，今日以王力足相治問。若為外司聽察所得，若為寺家自相糾舉，不問年時老少，不問門徒多少，弟子當令寺官集僧眾鳴犍槌，捨戒還俗，著在家服，依涅槃經還俗策使。唯取老舊者，最多門徒者，此二種人最宜先問。何以故？治一無行小僧，不足以改革物心。治如是一大僧，足以驚動視聽。推計名德大僧，不應有此。設令有此，當依法治問，其餘小僧故自妄言。
今日集會，此是大事因緣。非直一切諸佛在此，非直一切尊法在此，非直一切聖僧在此，諸天亦應遍滿虛空，諸仙亦應遍滿虛空，護世四王亦應在此。金剛密跡、大辯天神、功德天神、韋馱天神、毗紐天神、摩醯首羅、散脂大將、地神堅牢、迦毗羅王、孔雀王、封頭王、富尼跋陀羅伽王、阿修羅伽王、摩尼跋陀羅伽王、金毗羅王，十方二十八部夜叉神王，一切持咒神王，六方大護都使安國，如是一切有大神足力，有大威德力，如是一切善神遍滿虛空。五方龍王：娑竭龍王、阿耨龍王、難陀龍王、跋難陀龍王、伊那滿龍王，如是一切菩薩龍王，亦應遍滿在此。天龍夜叉、乾闥婆王、阿修羅王、迦樓羅王、緊那羅王、摩睺羅伽王、人非人等，如是一切有大神足力，有大威德力，八部神王皆應在此。今日土地、山川、房廟諸神，亦應庂塞虛空。如是幽顯，莫不鑑觀。唯無瑕者可以戮人，唯自淨者可以淨人。弟子今日昌言此事，僧尼必當有不平色。設令刳心擲地以示僧尼，与數片肉無以取信。古人有言：非知之難，其在行之。
弟子蕭衍，雖在居家，不持禁戒，今日當先自為誓，以明本心。弟子蕭衍，從今以去，至于道場，若飲酒放逸，起諸婬欲，欺誑妄語，噉食眾生，乃至飲於乳蜜，及以酥酪，願一切有大力鬼神，先當苦治蕭衍身，然後將付地獄閻羅王，與種種苦。乃至眾生皆成佛盡，弟子蕭衍猶在阿鼻地獄中。僧尼若有飲酒、噉魚肉者而不悔過，一切大力鬼神亦應如此治問，增廣善眾，清淨佛道。若未為幽司之所治問，猶在世者，弟子蕭衍當如法治問，驅令還俗，與居家衣，隨時役使。願今日二部僧尼各還本寺，匡正佛法，和合時眾。皆令聽經法者如說修行，不可復令斷大慈種，使佛子不續。若有犯法破戒者，皆依僧制如法治問。若有容受不相治舉者，當反任罪。
又僧尼寺，有事四天王、迦毗羅神，猶設鹿頭及羊肉等，是事不可，急宜禁斷。若不禁斷，寺官任咎，亦同前科。別宣意是義論竟，宣意如此。
弟子蕭衍，敬白諸大德僧尼，諸義學僧尼，諸寺三官：向已粗陳魚肉障累，招致苦果，今重復欲通白一言。閻浮提壽云百二十，至於世間，罕聞其人，遷變零落，亦無宿少。經言：以一念頃，有六十剎那，生老無常，謝不移時。暫有諸根，俄然衰滅。三途等苦，倏忽便及。欲離地獄，其事甚難。戒德清淨，猶懼不免，況於毀犯，安可免乎？雖復長齋菜食，不勤方便，欲免苦報，亦無是處。何以故爾？此生雖可不犯眾罪，後報業強，現無方便，三途等苦不能遮止，況復飲酒、噉食眾生？
諸僧尼必信佛語，宜自力勵。若云菜食為難，此是信心薄少，若有信心，宜應自強。有決定心，菜食何難？菜蔬魚肉，俱是一惑。心若能安，便是甘露上味；心若不安，便是臭穢下食。所以涅槃經言：受食之時，令作子想。如俱非惑，豈須此法？且置遠事，止借近喻。今已能蔬食者，厭惡血腥，甚於不能蔬食者，厭惡菜茹，事等如此。宜應自力迴不善惑，以為善惑。就善惑中，重為方便，食菜子想。以如是心，便得決定。
凡不能離魚肉者，皆云：菜蔬冷，令人虛乏，魚肉溫，於人補益。作如是說，皆是倒見。今試復粗言，其事不爾。若久食菜人榮衛流通，凡如此人法多患熱。榮衛流通，則能飲食，以飲食故，氣力充滿。是則菜蔬不冷，能有補益。諸苦行人亦皆菜蔬，多悉患熱，類皆堅強，神明清爽，少於昏疲。凡魚為性類皆多冷，血腥為法，增長百疾。所以食魚肉者，神明理當昏濁，四體法皆沉重無論，方招後報，有三途苦，即時四大交有不及。此豈非惑者？因心各有所執，甘魚肉者便謂為溫為補，此是倒見，事不可信。復有一種人，食菜以為冷便復解素。此是行者未得菜意。菜與魚肉如水與火，食菜纔欲得力，復噉魚肉，魚肉腥臊，能滅菜力。所以惑者云：菜為性冷。凡數解素人，進不得菜蔬之力，退不得魚肉邪益。法多羸冷，少有堪能。
是諸僧尼復當知一事。凡食魚肉是魔境界，行於魔行，心不決定，多有留難。內外眾魔，共相嬈作。所以行者思念魚肉。酒是魔漿，故不待言。凡食魚肉，嗜飲酒者，善神遠離，內無正氣。如此等人，法多衰惱。復有一種人，雖能菜食，恃此憍慢，多於瞋恚，好生貪求。如是之人亦墮魔界，多於衰惱。又有一種人，外行似熟，內心麤惡。見人勝己，常懷忿嫉，所行不善，皆悉覆相。如是等人，亦行魔界，雖復菜蔬，亦多衰惱。若心力決正，蔬食苦節，如是等人，多為善力所扶，法多堪能。有不直者宜應思覺，勿以不決定心，期決定人。
諸大德僧尼，有行業已成者，今日以去善相開導，令未得者今去皆得。若已習行，願堅志力，若未曾行，願皆改革。今日相與，共為菩提種子，勿怪弟子蕭衍向來所白。
寺官三百六十八人，宿德二十五人，義學五百七十四人，導師三十九人。
右牒眾僧合一千六人。
寺官三百六十九人，義學六十八人，導師五人。
右牒合尼僧四百四十二人。
并右牒僧尼合一千四百四十八人。並以五月二十二日五更，一唱到鳳莊門。
二十三日旦，光宅寺法雲，於華林殿前登東向高座，為法師。瓦官寺慧明登西向高座，為都講。唱大涅槃經·四相品四分之一，陳食肉者斷大慈種義。法雲解釋。輿駕親御，地鋪席位，於高座之北，僧尼二眾，各以次列坐。講畢，耆闍寺道澄，又登西向高座，唱此斷肉之文，次唱所傳之語。唱竟，又禮拜懺悔。普設中食竟，出。
二十三日會。其後諸僧尼或猶云：律中無斷肉事，及懺悔食肉法。其月二十九日，又敕請義學僧一百四十一人，義學尼五十七人。於華林華光殿，使莊嚴寺法超、奉誠寺僧辯、光宅寺寶度等三律師昇高座，御席地施座，餘僧尼亦爾。
制旨，問法超等三律師曰：古人云：止沸莫若去薪，息過莫若無言。弟子無言乃復甚易，但欲成人之美，使佛種相續，與諸僧尼共弘法教。兼即事中亦不得默已，故今集會，於大眾前求律中意。聞諸僧道律中無有斷肉法，又無懺悔食肉法。諸律師從來作，若為開導，使人致有此疑。法超奉答：律教是一，而人取文下之旨不同。法超所解，律雖許噉三種淨肉，而意實欲永斷。何以知之？先明斷十種不淨肉，次令食三種淨肉，末令食九種淨肉。如此漸制，便是意欲永斷。法超常日講，恆作如此說。
制又問：僧辯法師，復作若為開導。僧辯奉答：僧辯從來所解大意，亦不異法超。但教有深淺，階級引物。若論噉三種淨肉，理當是過。但教既未極，所以許其如此。
制又問：寶度法師，復若為開導。寶度奉答：愚短所解，只是漸教，所以律文許噉三種淨肉。若涅槃究竟，明於正理，不許食肉。若利根者，於三種淨肉教，即得悉不食解。若鈍根之人，方待後教。
制又問法超法師：向答是文外意，若依律文，作若為判。奉答：常日解義，只作向者所說。
制問僧辯法師：意復云何？同超法師不？奉答：同法超所解。
制問法超法師：從來作此解律，諸律師並皆噉肉，為不噉肉？法超奉答：不知餘人並若為，法超從來自不食肉。
制問僧辯法師：復食肉不？僧辯奉答：昔恆不食肉，中年疾病，有時暫開。
制問寶度法師：復云何？奉答：本住定林，末移光宅，二處不得進肉。若在餘處，為疾病亦不免開。問：講律時，噉肉不？奉答：講時必有徒眾，於徒眾中不敢。問：不敢有兩義，為不敢食？為不敢不食？
制又問僧辯法師：常日講律時，為當許徒眾食肉？為當不許？若不許噉肉，有食肉者，應驅遣去。若許者，作若為說？奉答：若約教解，不全言不許。若論其意，未嘗開許。
問：今正問約教時，為許為不許？答：約教不遮。
問：不遮是許為？是不許？答：引其向理，許其得食三種淨肉。
問：見殺亦可不見，聞殺亦可不聞，疑作若為得免？答：若見因緣不假疑，聞因緣亦不假疑，唯遇得者疑。
問：以錢買魚肉，是疑不？答：若理中，理自是疑。
問：不得以理中見。答：若理中為論，眾僧不應市魚肉。今所問事中是疑不？答：若約教非疑。
問：市中人為誰殺？答：乃為買者殺。但買者不作此想。
問：買肉者此人既不惛亂，豈得不知是為買者殺，而不作此想？答：于時作現死肉心。
問：為自死詺作死，為殺詺作死？答：此旨是理中言。約教辯只得如此。
問：法師既為人講說，為人明導，為人法城。云何言只得如此？但問作意，使人買時作若為意？答：買自死者意。
問：若自死者處處應有。寺中亦應有自死者，何假往屠肉家買？答：理中居然是疑。
問：若理中居然是疑者，云何得不疑肉食？僧辯無復對。
制又問：此肉為當作肉味，為當作菜味？僧辯奉答：猶作肉味。
問：為是慈心故食肉，無慈心故食肉？答：此非慈心。
問：若非慈心，豈得非殺耶？答：理中常應不得，約事故如此。
問：律教欲使人出離不？答：令人出離。
問：食肉得出離不？答：不得。
問：若爾，云何令食肉？答：為淺行者說，引其令深。
問：為具足戒者說，為不具足者說？答：為具足者說。
問：既為具足者說，不為童蒙。云何今答食肉而是引其令深？答：初教如此，非是極教。
問：云何初教教具足戒人？答：僧辯所解，正自齊此。
制又問：律教起何時？僧辯奉答：起八年已，後至涅槃。
問：若如此。涅槃經有斷肉，楞伽經有斷肉，央掘摩羅經亦斷肉，大雲經、縛象經並斷肉，律若至涅槃，云何無斷肉事？答：律接續初教，所以如此。
問：律既云接續初教至於涅槃，既至涅槃，則應言斷肉。答：若制教邊，此是接續初教，通於五時，不言一切皆同。僧辯解正齊此。
問：法師既是大律師，為眾開導，今日大眾取判法師，不得言齊此。齊此亦不得住，不齊此亦不得住。只問此是優波離律不？答：是。
問：佛般泥洹時，優波離既親在坐。云何律文不斷食肉？答：此是接續前近教。
問：若言接近教，近教亦不明食肉。且涅槃前，迦葉已持修行不食肉。法律若異此，則非優波離律，是異部家律。云何用此講說以化群僧？僧辯不復奉答。
制問寶度法師：說既同德同行。云何解此語？寶度奉答：若律中事，是優波離所出。經事悉是阿難所出。
問：若爾，律中事便當皆不出經。答：若經中事牽律，律中事牽經。
問：佛說經時，有所制約，便集以為律。何處方復牽律？若經皆牽律，是則說經應在律後。答：只言經中有明戒處，愚謂應相關涉。
問：若論相涉，三藏義何嘗不相涉？修多羅中亦有毗尼與毗曇，毗尼中亦有修多羅與毗曇，毗曇中亦有修多羅與毗尼。不言無此義。但問法師今所講律，是優波離律義不？違經不？答：今所講是優波離律，與經不違。
問：若是優波離律不違經者，則斷肉義不應異涅槃。答：涅槃經顯斷肉，律文雖不明，而優波離意未嘗開肉。
問：律既是具教。優波離既不開肉，律何得無文？法師此解，殊為進退。只可為寺中沙彌、式叉摩尼說，不得以此答弟子。答：寶度愚解，正自極此。
制又問下座諸律師：復云何解？龍光寺道恩奉答：律文不斷，涅槃經方斷。
問：法師所講是誰律？答：是佛律。
問：所引乃極弘曠。只未知此律是優波離律不？答：優波離仰述佛律。
問：優波離悉集佛所說不？答：集前四時，不集涅槃時。
問：若爾，迦葉那得語阿難道佛從何處說法至涅槃時集修多羅藏，語優波離道佛從何處說法至涅槃時集毗尼藏，云何得言唯取前四時，不取涅槃？答：涅槃時不復制戒。
問：涅槃云：夫食肉者斷大慈種。我從今日制諸弟子，不得復食一切肉。一切悉斷，及自死者。如此制斷，是戒？非戒？道恩不復奉答。
制又問：諸律師親自講律，諸大法師盡講大涅槃經，云何有時解素？素是何義？若不解是素，解則非素。素若使得不素，戒既是淨，亦可得使淨為不淨不？諸經律師親違此教。外書所云自踰短垣，竊簡書法正是此義。宣武寺法寵奉答：閉穢門稱為素；開穢門稱不素。
問：若爾，眾僧云何開穢門？答：實自不應得開，但貪欲情深，所以如此。
問：云何懺悔？答：懇惻至心，是為懺悔。若能懺悔，是大丈夫。
問：諸學人即時懺悔不？故如弟子請諸法師，動至千數。導師唱導令懺悔者，于時諸法師懺悔以不？答：那得不懺悔？
問：若懺竟出寺，更食肉不？答：居然不食。但其中有無明多者，或亦不免更食。
問：出寺更食，何如發初作者輕重？答：一種。問：云何一種？初直爾而食，後已經於諸佛前誓，方復更噉。云何一種？答：初人無慚愧，後人有慚愧。乃得有勝初人義。
問：若爾，但先道慚愧，痛打前人？而道我慚愧汝，我打汝，我慚愧汝，我食汝？答：如大邪見人無慚愧，其既知慚愧，故知差不慚者。
問：先道慚愧而猶噉食，此是知而故犯，非謂慚愧。若使先時不知，或是過誤，後方起愧，乃是慚愧。豈非知而故犯，其罪大於不知？又復慚愧不得重犯。如其重犯，復是違破初心。論此為罪，所以彌大。答：經有成文。耆婆云：汝有慚愧，故罪可滅。慚愧即是清白法。
問：法師是得經言，不得其意。此明若作罪後，方知慚愧，此為白法。不言發初慚愧，而故作罪，以為白法。答：經又道慚愧為上服。若爾，便有非上服義。
問：義亦如此。若正作罪，雖云慚愧，終無所益。若作罪後能生慚愧者，乃是上服。法寵無復答法寵奉答事畢，三律師並下。又敕始興寺景猷昇高座，讀楞伽、央掘魔羅經所明斷肉經文，今載如左。
大般涅槃經·四相品上第七。
爾時迦葉菩薩白佛言：世尊，食肉之人不應施肉。何以故？我見不食肉者有大功德。佛讚迦葉：善哉善哉！汝今乃能善知我意。護法菩薩應當如是。善男子！從今日始，不聽聲聞弟子食肉。若受檀越信施之時，應觀是食如子肉想。
迦葉菩薩復白佛言：世尊，云何如來不聽食肉？善男子，夫食肉者，斷大慈種。迦葉又言：如來何故先聽比丘食三種淨肉？迦葉，是三種淨肉隨事漸制。迦葉菩薩復白佛言：世尊，何因緣故十種不淨，乃至九種清淨，而復不聽？佛告迦葉：亦是因事，漸次而制。當知即是現斷肉義。迦葉菩薩復白佛言：云何如來稱讚魚肉為美食耶？善男子，我亦不說魚肉之屬為美食也。我說甘蔗、粳米、石蜜、一切穀麥，及黑石蜜、乳酪、酥油以為美食。雖說應畜種種衣服，所應畜者要是壞色，何況貪著是魚肉味？
迦葉復言：如來若制不食肉者，彼五種味：乳酪、酪漿、生酥、熟酥、胡麻油等，及諸衣服憍奢耶衣、珂貝、皮革、金銀盂器，如是等物亦不應受。
善男子，不應同彼尼乾所見。如來所制一切禁戒，各有異意。故聽食三種淨肉，異想故斷十種肉，異想故一切悉斷及自死者。迦葉，我從今日制諸弟子不得復食一切肉也。迦葉，其食肉者，若行若住，若坐若臥，一切眾生聞其肉氣，悉生恐怖。譬如有人近師子已，眾人見之聞師子臭，亦生恐怖。善男子，如人噉蒜，臭穢可惡。餘人見之聞臭捨去。設遠見者，猶不欲視，況當近之？諸食肉者，亦復如是。一切眾生聞其肉氣，悉皆恐怖，生畏死想。水陸空行有命之類，悉捨之走，咸言：此人是我等怨。是故菩薩不習食肉，為度眾生，示現食肉。雖現食之，其實不食。善男子，如是菩薩清淨之食，猶尚不食，況當食肉？善男子，我涅槃後，無量百歲四道聖人悉復涅槃。正法滅後，於像法中，當有比丘似像持律，少讀誦經，貪嗜飲食，長養其身。其所被服，麤陋醜惡，形容憔悴，無有威德。放畜牛羊，擔負薪草，頭鬚髮爪，悉皆長利。雖服袈裟，猶如獵師。細視徐行，如貓伺鼠。常唱是言：我得羅漢。多諸病苦，眠臥糞穢，外現賢善，內懷貪嫉。如受啞法婆羅門等。實非沙門，現沙門像，邪見熾盛，誹謗正法。如是等人，破壞如來所制戒律、正行、威儀、說解脫果、離不淨法，及壞甚深秘密之教。各自隨意，反說經律，而作是言：如來皆聽我等食肉。自生此論，言是佛說，互共諍訟，各自稱是沙門釋子。善男子，爾時復有諸沙門等，貯聚生穀，受取魚肉，手自作食，執持油瓶、寶蓋、革屣，親近國王、大臣、長者。占相、星宿，懃修醫道，畜養奴婢、金銀琉璃、硨磲碼碯、頗梨真珠、珊瑚琥珀、璧玉珂貝、種種果蓏。學諸伎藝，畫師泥作，造書教學，種植根栽，蠱道咒幻，和合諸藥，作倡伎樂，香花治身，樗蒲圍棋，學諸工巧。若有比丘能離如是諸惡事者，當說是人真我弟子。
爾時迦葉復白佛言：世尊，諸比丘、比丘尼、優婆塞、優婆夷，因他而活，若乞食時得雜肉食，云何得食，應清淨法？佛言：迦葉，當以水洗，令與肉別，然後乃食。若其食器為肉所汙，但使無味，聽用無罪。若見食中多有肉者，則不應受。一切現肉悉不應食，食者得罪。我今唱是斷肉之制，若廣說者，則不可盡。涅槃時到，是故略說。是則名為能隨問答。
楞伽阿跋多羅寶經卷第四。
爾時，大慧菩薩以偈問言：
彼諸菩薩等，志求佛道者，酒肉及與蔥，飲食為云何？
惟願無上尊，哀愍為演說。愚夫所貪著，臭穢無名稱。
虎狼所甘嗜，云何而可食？食者生諸過，不食為福善。
惟願為我說，食不食罪福。
大慧菩薩說偈問已，復白佛言：惟願世尊，為我等說食不食肉功德過惡。我及諸菩薩，於現在未來，當為種種悕望肉食眾生分別說法，令彼眾生慈心相向，得慈心已，各於住地清淨明了，疾得究竟無上菩提。聲聞緣覺，自地止息已，亦得逮成無上菩提。惡邪論法，諸外道輩，邪見斷常，顛倒計著，尚有遮法，不聽食肉，況復如來，世間救護，正法成就，而食肉耶？
佛告大慧：善哉善哉！諦聽諦聽！善思念之，當為汝說。大慧白佛：唯然，受教。佛告大慧：有無量因緣不應食肉，然我今當為汝略說。謂一切眾生從本已來，展轉因緣，常為六親，以親想故，不應食肉；驢騾駱駝、狐狗牛馬、人獸等肉，屠者雜賣，故不應食肉；不淨氣分所生長故，不應食肉；眾生聞氣悉生恐怖，如栴陁羅及譚婆等，狗見憎惡，驚怖群吠，故不應食肉；又令修行者慈心不生，故不應食肉；凡愚所嗜，臭穢不淨，無善名稱，故不應食肉；令諸咒術不成就故，不應食肉；以殺生者見形起識，深味著故，不應食肉；彼食肉者，諸天所棄，故不應食肉；令口氣臭故，不應食肉；多惡夢故，不應食肉；空閑林中，虎狼聞香，故不應食肉；令飲食無節，故不應食肉；令修行者不生厭離，故不應食肉。我常說言，凡所飲食，作食子肉想，作服藥想，故不應食肉。聽食肉者，無有是處。復次大慧，過去有王名師子蘇陀娑，食種種肉遂至食人。臣民不堪，即便謀反，斷其俸祿。以食肉者有如是過，故不應食肉。復次大慧，凡諸殺者，為財利故殺生屠販。彼諸愚痴食肉眾生，以錢為網而捕諸肉。彼殺生者若以財物，若以鈎網，取彼空行水陸眾生，種種殺害，屠販求利。大慧，亦無不教、不求、不想而有魚肉，以是義故不應食肉。大慧，我有時說遮五種肉，或制十種。今於此經，一切種，一切時，開除方便，一切悉斷。大慧，如來應供等正覺，尚無所食，況食魚肉？亦不教人。以大悲前行故，視一切眾生猶如一子，是故不聽令食子肉。爾時，世尊欲重宣此義，而說偈言：
曾悉為親屬，鄙穢不淨雜，不淨所生長，聞氣悉恐怖。
一切肉與蔥，及諸韭蒜等，種種放逸酒，修行常遠離。
亦常離麻油，及諸穿孔床，以彼諸細虫，於中極恐怖。
飲食生放逸，放逸生諸覺，從覺生貪欲，是故不應食。
由食生貪欲，貪令心迷醉，迷醉長愛欲，生死不解脫。
為利殺眾生，以財網諸肉，二俱是惡業，死墮叫呼獄。
若無教想求，則無三淨肉，彼非無因有，是故不應食。
彼諸修行者，由是悉遠離，十方佛世尊，一切咸訶責。
展轉更相食，死墮虎狼類，臭穢可厭惡，所生常愚痴。
多生旃陀羅，獵師譚婆種，或生陀夷尼，及諸肉食性，
羅剎貓狸等，遍於是中生。
縛象與大雲，央掘利魔羅，及此楞伽經，我悉制斷肉。
諸佛及菩薩，聲聞所訶責，食已無慚愧，生生常痴冥。
先說見聞疑，已斷一切肉，妄想不覺知，故生食肉處。
如彼貪欲過，障礙聖解脫，酒肉蔥韭蒜，悉為聖道障。
未來世眾生，於肉愚痴說，言此淨無罪，佛聽我等食。
食如服藥想，亦如食子肉，知足生厭離，修行行乞食。
安住慈心者，我說常厭離，虎狼諸惡獸，恆可同遊止。
若食諸血肉，眾生悉恐怖，是故修行者，慈心不食肉。
食肉無慈慧，永背正解脫，及違聖表相，是故不應食。
得生梵志種，及諸修行處，智慧富貴家，斯由不食肉。
央掘魔羅經第一卷。上座迦葉，捨種種甘膳之食，捨肉味食，受持修行不食肉法。
央掘魔羅經第二卷。文殊師利白佛言：世尊，因如來藏故，諸佛不食肉耶？佛言：如是一切眾生，無始生死，生生輪轉，無非父母、兄弟、姊妹。猶如伎兒變易無常。自肉他肉則是一肉，是故諸佛悉不食肉。復次文殊師利，一切眾生界我界即是一界，所宅之肉即是一肉，是故諸佛悉不食肉。
文殊師利白佛言：世尊，珂貝蠟蜜，皮革繒綿，非自界肉耶？佛告文殊師利：勿作是語。如來遠離一切世間，如來不食。若言習近世間物者，無有是處。若習近者，是方便法，若物展轉來者，則可習近。若物所出處，不可習近；若展轉來，離殺者手，則可習近。
文殊師利白佛言：今此城中有一皮師，能作革屣。有人買施，是展轉來，佛當受不？復次世尊，若自死牛，牛主從旃陀羅取皮，持付皮師，師作革屣，施持戒人。此展轉來，可習近不？佛告文殊師利：若自死牛，牛主持皮用作革屣，施持戒人，為應受不？若不受者是比丘法，若受者非慈悲，然不破戒。
唱經竟，制又語諸僧道：諸小僧輩，看經未遍，互言無斷肉語。今日此經言何所道？所以唱此革屣文者，本意乃不在此，正為此二十三日法雲法師講涅槃斷肉事。于時，僧正慧超、法寵法師難云：若經文究竟斷一切肉，乃至自死不得食者，此則同尼乾斷皮革不得著革屣。若開皮革得著革屣者，亦應開食肉。法雲法師乃已有通釋，而二法師難意未已。于時，自仍通云：若是聖人，故自不著此物，若中行人亦不著此。著此皆下行人。所以不同尼乾者，語有所含。若無麻紵之鄉，亦有開皮革義論。有麻紵處，大慈者乃實應不著。但此事與食肉不得類同。凡著一革屣，經久不壞，若食噉眾生，就一食中便害無量身命。況日日餐咀，數若恆沙。亦不可得用革屣以並斷肉。于時，諸僧乃無復往復。恐諸小僧執以為疑，方成巨蔽，所以唱此不受革屣文。正欲釋一日所疑，非關前制。凡噉肉者，是大罪障。經文道昔與眾生經為父母親屬，眾僧那不思此，猶忍食噉眾生？己不能投身餓虎，割肉貿鷹，云何反更噉他身分？諸僧及領徒眾法師，諸尼及領徒眾者，各還本寺，宣告諸小僧尼，令知此意。
制說此語竟，僧尼行道，禮拜懺悔，設會事畢出。
其晚，又敕員外散騎常侍太子左衛率周捨曰：法寵所言慚愧而食眾生，此是經中所明羅剎婦女。云我念汝，我食汝，法寵此心，即是經之羅剎。
又敕捨云：僧辯所道自死肉，若如此說，鴟鴉鳩鴿，觸處不死，那不見有一自死者？獐鹿雉兔，充滿野澤，亦不曾見有一自死者。而覓死肉，其就屠殺家；覓死魚，必就罾網處。若非殺生，豈有死肉？經言：買肉與自殺，此罪一等。我本不自為，正為諸僧尼作離苦因緣。
又敕捨云：眾生所以不可殺生，凡一眾生，具八萬戶蟲，經亦說有八十億萬戶蟲。若斷一眾生命，即是斷八萬戶蟲命。自死眾生又不可食者，前所附蟲雖已滅謝，後所附蟲其數復眾。若煮若炙，此斷附蟲，皆無復命。利舌端少味，害無量眾生，其中小者非肉眼能觀，其中大者炳然共見。滅慈悲心，增長惡毒，此實非沙門釋子所可應行。
又敕捨云：眾僧食肉，罪劇白衣。白衣食肉乃不免地獄，而止是一罪。至於眾僧食肉，既犯性罪，又傷戒律。以此為言，有兩重罪。若是學問眾僧食肉者，此為惡業復倍於前。所以如此，既親達經教，為人講說，口稱慈悲，心懷毒害。非是不知，知而故犯，言行既違，即成詭妄。論學問人食肉，則罪有三重。所以貴於解義，正為如說修行。反復噉食魚肉，侵酷生類，作惡知識，起眾怨對，墜墮地獄疾於䂎矛。善惡報應，必也不亡，凡出家人實宜深思。
又敕捨云：聲聞受律儀戒，本制身口七支。一受之後，乃至睡眠悶等，律儀恆生，念念得未曾得律儀。所以爾者？睡眠等非起惡心，故不損不失乃至常生。若起欲殺心，於聲聞法雖不失身口戒，而於戒有損。非唯損不殺戒，亦兼汙餘戒。至於手夾齒齧，動身口業，則失身口戒。爾時律儀，無作即斷不續。既失不殺戒，亦損汙餘戒。所以爾者？旃陀羅人為屠肉時，為何等人殺？正為食者。若食肉者，即有殺分，於不殺戒即成有缺。若謂於善律儀受殺生分，於不殺戒無所缺者，是不善律儀人持八戒齋，是惡律儀猶應相續。若惡律儀人持八戒齋，惡律儀不復相續者，是知善律儀人受諸殺分，是不殺戒即時便缺，別解脫戒不復解脫。惡律儀人無論持八戒齋，但起一念善心，惡律儀即斷。若一念不斷，多念亦應不斷。若多念斷是知一念時斷，善律儀人其事亦爾。無論受諸殺分，有少殺分，不殺律儀即時亦斷。菩薩人持心戒故，自無有食眾生理。若缺聲聞戒，終不免地獄等苦。
夫群生所以久流轉生死海者，良由無戒德之舟楫者也。若乘戒舟，鼓以慈棹，而不能橫截風濤，遠登彼岸者，無此理也。故正教雖多，一戒而為行本，其由出必由戶。何莫由斯戒矣，是以創起道意，先識斯門，於諸心境，籌度懷行。其狀如何，故論雲：夫受戒者，慈悲為務，於三千界內，萬億日月，上至非想，下及無間，所有生類，並起慈心，不行殺害。或盡形命，或至成佛，長時類通，統周法界。此一念善，功滿虛空，其德難量，惟佛知際。不殺既爾，餘業例然。
由斯戒德，故能遠大，所以上天下地，幽顯聖賢，莫不憑祖此緣，用為基趾。經不雲乎：戒如大地，生成住持。出有心發，是曰生也；聖道良資，是曰成也，法延六萬，是曰住也；保任三業，是曰持也。諸餘善法，蓋闕此功，有入此門，便稱聖種。乖斯妄立，是謂凡流。長沒苦海，出濟無日。
自法移東夏，千齡過半，在魏嘉平，方聞戒法，自爾迄今，道俗流布。然大聖垂教，知機厥先。故使俗士憲章，則有具有缺，道人律儀，有小有大。所以五戒、八戒，隨量制開，對境無非，戒科約分，任其力用。是謂接俗之化，不可定其時緣。出家據道，異於俗流，備足時緣，無開階級。雖復位分大小，兩學就行，齊均上下。五眾約過，品類乃殊。結正同存一戒。戒者，警也，常禦在心，清信所存，聞諸視聽。故撮舉數四，知奉法之有人焉。
彭城劉遺民，以晉太元中，除宜昌、柴桑二縣令。值廬山靈邃，足以往而不反。遇沙門釋慧遠，可以服膺，丁母憂，去職入山，遂有終焉之志。於西林澗北，別立禪坊，養志閑處，安貧不營貨利。是時閑退之士，輕舉而集者，若宗炳、張野、周續之、雷次宗之徒，鹹在會焉。遺民與群賢遊處，研精玄理，以此永日。
遠乃遺其書曰：每尋疇昔，遊心世典，以為當年之華苑也。及見老莊，便悟名教，是應變之虛談耳。以今而觀，則知沉冥之趣，豈得不以佛理為先，茍會之有宗，則百家同致。君諸人並為如來賢弟子也。策名神府，為日已久，徒積懷遠之興，而乏因籍之資。以此永年，豈所以勵其宿心哉？意謂六齋日，宜簡絕常務，專心空門，然後津寄之情篤，來生之計深矣。若染翰綴文，可託興於此。雖言生於不足，然非言無以暢一詣之感，因驥之喻，亦何必遠寄古人。
於是山居道俗，日加策勵，遺民精勤偏至，具持禁戒，宗、張等所不及。專念禪坐，始涉半年，定中見佛。行路遇像，佛於空現，光照天地，皆作金色。又披袈裟在寶池浴，出定已，請僧讀經，願速捨命。在山一十五年，自知亡日，與眾別已，都無疾苦。至期西面端坐，斂手氣絕。年五十有七。先作篤終誡曰：皇甫謐遺論佩孝經，示不忘孝道，蓋似有意小兒之行事。今即土為墓，勿用棺槨。子雍從之，周續之等築室相次，各有芳績，如別所云。
蓋聞，圓光七尺，上映真珠之雲；面門五色，旁臨珊瑚之地。化為金案，奪麗水之珍；變同珂雪，高玄霜之彩。豈不有機則感，感而遂通，有神則智，智而必斷。故碧玉之樓，升堂未易，紫紺之殿，入室為難。必須五根之信，以信為首；六度之檀，以檀為上。故能捨財從信，去有即空，率斯而談，良可知矣。
竊以瑞像放光，倏將旬日。蹈舞之深，形於寤寐，抃躍之誠，結於興寢。稍覺十字之蒸，嗤何曾之饌；五鼎之味，笑主偃之辞。黿羹麟脯，空聞其說，羊酪猩脣，曷足云也。困于酒食，未若過中不餐；螺蚳登俎，豈及春蔬為淨。欲吾子三日潔齋，自寅至戌，一中而已。自有米如玉銳，鹽類虎形，雲夢之芹，遼東之藻，十斤之梨，千樹之橘。青筍紫薑，固栗霜棗，適口充腸，無索弗獲。八功德水，並入法流，四王俱至，偕讓弘道。同志為友，豈不盛歟？蕭繹疏。
十八日晚，於華林閤外省中，得弟九月一日書，甚慰懸想。秋節淒清，比如常也，州事多少，無足疲勞。濠梁之氣，不異恒日。差盡怡悅，時有樂事，遊士文賓，比得談賞。終宴追隨，何如近日。注漢功夫，轉有次第，思見此書，有甚飢惄。吾蒙受菩薩禁戒，簉預大士，此十二日，便於東城私懺，十七日旦，早入寶雲。璧門照日，銅龍吐霧，紅泉含影，青蓮吐芳。法侶成群，金山滿座，身心快樂，得未曾有。
昨旦平等寺法會，中後無礙受持。天儀臨席，睟容親證，拜伏雖多，疲勞頓遣。剃頂之時，此心特至，心口自謀，併欲翦落。無疑馬援遣蝨之談，不辭應氏赤壺之諷。僧璡典議，不異昔日，竟日問璡，殊均子路。探鉤取名，名曰因理，皇情印可，今便奉行。
昨晡後方還所住，徐摛庾吾差恒日夕鏡遠在直時來。左右但不得倜儻殊異；盤桓之時，稍習節文。欲避酒泉之職，尹王相去，既爾弥申款對。臨汝侯比多属疾。來宮小稀，其間信使差得不簡曄。兼詹事暕為洗馬時，申話言數語，論辨句之。侯東撫復成離闊，衡山九嶷，尋應引邁，臨歧有歎，望水興嗟。
但吾自至都已來，意志忽怳，雖開口而笑，不得真樂，不復飲酒，垂二十旬。次公醒狂，自成無理，知耆艾數信述吾經過。適憶途遵江夏，路出西浮，日月易來，已涉秋暮，而韋述有長沮之弊，必笑之灾，術異葛仙，形均荀序。第復資其糧餼，特為經營，轉禍為福，事均北叟。分別已來，每增慨憶，歎因月積，想逐時旋。每有西郵，事同撫䏶，相見之期，未知何日。瞻言玉嶺，靜對金關，懷勞之深，未常弭歇。善自保惜，及此不多。綱疏。
光宅寺曇瑗白：竊惟至人垂誨，各赴機權，故外設約事三千，內陳律儀八萬。誠復楷訓異門，無非懲惡，孔定刑辟，以詰姦宄；釋敷羯磨，用擯違法，二聖分教，別有司存。頃見僧尼有事，每越訟公府，且內外殊揆，科例不同。或內律為輕，外制成重；或內法為重，外網更輕。凡情僶俛，肆其阿便，若茍欲利己，則捨內重而附外輕；若在陷他，則棄內輕而依外重。非唯穢黷時宰，便為頓乖理制。幸属明令公，匡弼社稷，和燮陰陽，舟楫大乘，柱石三寶。遐邇向風，白黑斯慶。貧道忝居僧例，頗曾採習毗尼，累獲僧曹，送事訪律。詳決尋佛具切戒，國有憲章，絓僧家諍執。未審依何析斷？謹致往牒，佇奉還旨，庶成約法，永用遵模。釋曇瑗呈。
慧津和南。竊聞尋師萬日以禮見知，而津伏奉未淹，過蒙優接。昔鄒陽上書，乃可引為上客，宋玉陳賦，則賜以良田。且復康會來吳，才堪師表；摩騰入漢，行合律儀者哉！故知道寄人弘，德不孤立。儔今訪古，並非其例。豈可虛佩寵靈，坐安隆渥，便是名踰分外，譽超身表。但法輪初啟，請業者如雲，非直四海同風，天下慕義，遂令負笈之徒，排肩自遠；歸仁之士，繼踵來儀。華陰成市，曾何足云，舉袂如帷，豈得獨高前代？況乃闡禪定之初門，開智慧之燈炬，信實傾河倒海，宣說不窮。先進者陷於金城，後生者摧其利齒。可號熏修戒善，能令十地纓絡，守持身行，則使八正莊嚴，允穆聖凡，叶和幽顯。加有懷鈆握錐之好，聚螢流麦之勤，或剖蚌求珠，開河出寶。
而慧津一分無取，內外靡聞，學謝懸鍾，言慚散粉，同斯曲木，空廁直蘭。類此蒹葭，謬參玉樹，乃知滄溟汪濊，不待毫滴之珠；華岳穹崇，寧俟遊塵之壤。譬茲秋鳳，如彼春林，墜獨葉不預百枝，落一毛何關六翮？正言身名仰委，觸途憑累，區區寸誠，喻如皎日。不意三邊有務，四郊多壘，致使虧替講筵，請益成廢，及言悲鯁，寧可具披？所冀難靜障除，更敦諮受，不任戀結，行遣祗承。慧津和南。
信來枉告，良用憮然。余學慚枝癢，人非准的，中間雖曾講授，不異管內闚天，豈足作範後昆，踵武前哲。蓋身疾弗瘳，門人引去，一師盛業，廢而莫傳。五十之年，忽焉將至。長夜永懷，惆悵何已。未有好事者日相請逼，遂以罷老，復成自勵。如法師數子，本出名家，洛下奇才，當今利齒。必欲探覈論部，任持律藏，方為美器，日見絕塵。復有海表奇僧，聚中開士，皆學無常師，不遠而至，訪道質疑，足稱一時之樂。不意胡兵犯蹕，虜馬飲江，塔廟焚如，義徒道殣。即日京華，故老倚席不談，乃復爰訪幽痾，令其訓導，久廢無次，何以誨人？故乃荊棘生乎口中，雌黃謬於舌杪矣。煎水求冰，未足為喻。佇能延顧，方陳寸款。瑗白。
弟子基承積善，生長皇家，庭訓早趍，胎教夙漸，福履攸臻，妙機須悟。恥崎嶇於小徑，希優遊於大乘。笑息止於化城，誓舟航於彼岸。開士萬行，戒善為先，菩薩十受，專持最上。喻立宮室，先必基趾，徒架虛空，終不能成。孔老釋門，鹹資鎔鑄，不有軌儀，孰將安仰？誠復能仁，奉為和上，文殊冥作闍梨，而必藉人師，顯傳聖授。自近之遠，感而遂通，波崙罄髓於無竭，善財亡身於法界。經有明文，非徒臆說，深信佛語，幸遵時導。
禪師佛法龍象，戒珠圓淨，定水清澄，因靜發慧，安無礙辯，先物後己，謙挹成風，名稱遠聞，眾所知識。弟子所以虔誠遥注，命楫遠迎，每慮緣差，值諸留難。亦既至止，心路豁然，及披雲霧，即銷煩惱。以年月日，於楊州金城，設千僧會，敬受菩薩戒。戒名為孝，亦名制止。方便智度，歸宗奉極，作大莊嚴。同如來慈，普諸佛愛，等視四生，猶如一子。
既受戒已，便舉法名，詺帝為總持菩薩也。帝頂受已，白曰：大師禪慧內融，導之以法澤。可奉名為智者，斯同梁高舉約法師之徽號矣。
文多不載，備所撰續高僧傳。
夫淨住之來，其流尚矣。祖述法王，開化道達之方；統引群生，履信成濟之務也。是以正法存沒，畢乘信毀之功；神用昏明，終藉惰勤之力。竊聞輪王興運，肇於有劫之初；法主膺期，開於濁域之始。其故何耶？良有以也。諒由淳薄結於夙心，故使機感隆於視聽。自教流震土，六百餘年，道俗崇仰，其蹤可悉。至於知機明略，弘贊被時，垂清範於遺黎，導成規於得信者，斯文在斯，可宗鏡矣。
昔南齊司徒竟陵王文宣公蕭子良者，崇仰釋宗，深達至教，注釋經論，鈔略詞理，掩邪道而闢正津，弘一乘而楊七眾。世稱筆海，時号智山。或通夢於獨尊，謚天王之嘉稱；或冥授於經唄，傳神度之英規。其德難詳，輒從蓋闕。以齊永明八年，感夢東方普光世界天王如來，樹立淨住淨行法門。因其開衍。
言淨住者，即布薩之翻名，布薩天言，淨住人語，或云增進，亦稱長養，通道及俗，俱禀修行。所謂淨身口意，如戒而住，故曰淨住也。子者，紹繼為義，以三歸七眾，制御情塵，善根增長，紹續佛種。故曰淨住子也。言淨行法門者，以諸業淨，所以化行於世，了諸法門。故有性相差別，始於懷鈆，終於絕筆，凡經七旬，兩帙都了。
遂開筵廣第，盛集英髦，躬處元坐，談敘宗致。十眾雲合，若赴華陰之墟；四部激揚，同謁靈山之會。咸曰：聞所未聞，清心傾耳。故江表通德，體道乘權，綜而習之，用開靈府。陳平隨統，被及關河，傳度不虧，備于藏部。後進學寡識昧，前修曾不披尋，任情抑斷，号曰偽經。相從捐擲，斯徒眾矣。可為悲夫！余以睱景試括撿之，文寔精華，理存信本矣。
故知今所學教，全是師心，心何可師，一至如此。是以智度論云：佛滅度後，凡所製述弘贊佛經者，並号阿毗達磨，即十二部經之所攝也。聖教明訣，理絕凡謀。但以初學或昧，未能瞻及，輒又隱栝，略成一卷。撮梗概之貞明，摘扶疏之茂美，足以啟初心之跬步，摽後銳之前蹤。又圖而贊之，廣于寺壁，庶使愚智齊曉，識信牢強，萬載之道遐開，七眾之基成立。敬而信者，是稱淨行之人；宗而行之，不亡淨住之目。貽厥諸友，知其意焉。
九十六種道，而佛道為最上勝者，非無其義。夫立名所以表德，非德無以顯名；有名未必具德，有德名非虛唱。是知名有真假，德有虛實，豈可道俗混同竊名假實，而不辨析者乎？今睹殊教異軌，分衢舛迹，未嘗不有其名而闕其德，不無其稱而求其用。是知有名無德者，外道也；有德有名者，佛道也。譬若濟海託舟，踐途寄足。故經云：直心是道場，無虛假故。發行是道場，能辦事故。如是四弘、六度，俱稱道場。藉如此之勝因，獲若斯之妙果。所以解脫去其累，般若窮其照。相好表其容，法身顯其德，語其至仁則三念齊想，言其自在則無畏獨步，談其累功則十力為用，仰其妙極則不共之法。神通方便，無量法門，洞達三世，了照萬有；卓然明顯，英聖超群，故号如來，十號具足。既自覺於生死昏夜，又復起於未覺悟者，斯可謂有其名德無不包，具其美德無不備。故知形端則影直，聲雅則響和，未見貌醜鑒鏡，有悅目之華；體矬照水，發溢群之觀。
書云：不登山無以知天之高，不測水無以知地之厚也。凡如斯之異學，皆漏於佛之大道矣。故經云：世閒亦有常樂我淨，出世亦有常樂我淨。世閒者有名無義，出世者有名有義。故六師結誓經問佛名德，佛答云：
最正覺自得，不染一切法，一切智無畏，自然無師保。至獨無等倫，自獲於正道，如來天人尊，一切智力具。
今各既知至德有歸，邪正異趣，善惡分逕，凡聖路隔。幸得信因果悟非常，順智流入正道。諸賢並能悼川上之不追，悟交臂之潛往，病生滅之無窮，慕我淨之恒樂。凡我咸已仰風餐化，割愛辞榮，豈得不懔然增到，形命相競者乎？故當清和其性，哀愍有形，等心存濟，以法惠施，不犯不取，有求不逆，常志大乘，內外相副，是名具足清淨度門。
紫實昧朱，狂斯濫哲。舛逕揚鏕，分源競枻。
麗景或幽，澄舒每缺。水激波生，煙深火滅。
情端徒總，理向空蔽。不有明心，誰驅聖轍。
如來愍念眾生，愛同一子，何嘗不以善權方便，弘濟益之津乎？所以垂形丈六，表現靈儀，隨方應感，法身匪一。及其金容託體，相好莊嚴，顯發眾生，欣樂瞻睹。行則大千震動，眾魔慴伏；住則洞達諸定，外道歸化；坐則演示方等，釋梵諮仰；卧則開一實道，三乘禀德；言則三塗靜苦，笑則四生受樂。聞聲者證道，見形者解脫。當此之時，豈不盛哉！
今者雖禀精靈，昏惑障重，進不睹分衛國城，退不聞八音辯說，將由罪業深厚，煩惱牢固，非惟恐不見前佛後佛，來聖近賢，深憂惡道，無由可絕。發如此意，實有切情之悲，運如是想，不覺痛心之苦。豈容順默駛流，晏安苦海，沉淪沸火而不自拔者乎？當須慷慨懔厲，挫情折意，生增上心，懺悔滅罪，去諸塵累，乃可歸信。自不堅強其志，亡身捨命，捍勞忍苦，銜悲惻愴者，將恐煩惱熾火，無由而滅，無明重闇，開了未期。譬如牢獄重囚，具嬰眾苦，抱長枷，穿大械，帶金鉗，負鐵鎖，捶撲其軀，膿瘡穢爛，周遍形骸，臭惡纏匝。而欲以此狀，求見國主貴臣，雖復一心無怠，懇誠嘉到，恐升高殿踐玉筵，亦無由而果。假令愍念，欲睹為難。何以故？以其具諸罪惡不離苦具故。若去枷脫鎖，洗垢嚴服，王不我礙，自然而現。
今欲歸信，亦復如斯。將見如來相好光明者，先當淨身口意，洗除心垢，六塵愛染，永滅不起，十惡重障，淨盡無餘，業累既除，表裡俱淨，方可運明想於迦維，標清心於寶刹，去諸塵勞，入歸信門，必然仰睹法身無礙。如囚脫枷鎖，自然見於王。我今除煩惱，亦必睹諸佛，若不如是，雖復殷勤倍切，直恐障礙難通。豈可不五體投地如太山崩，一心歸信無復疑想。
奉為至尊、皇太子、七廟聖靈、龍神八部、一切劇苦眾生，敬禮十方一切三世諸佛，求哀懺悔。既悔已後，常行柔軟調和心、堪受心、不放逸心、寂滅心、真正心、不雜心、無貪吝心、勝心、大心、慈悲安樂心、善歡喜心、度一切心、守護眾生心、無我所心、如來心，發如是等廣勝妙心，專求多聞，修離欲定，奉戒清淨，念報恩德，常懷悅豫，不捨眾生。
生浮命舛，識罔情違，業雲結影，慧日潛暉。
逶迤修道，極夜無歸，登山小魯，泛海難沂。
參玟見璧，辨礫知璣，迷其未達，匪正何依？
身、口、意三，禍患之首，故經云：有身則苦生，無身則苦滅。既知其患苦，則應挫而滅之。滅苦之要，莫過懺悔。懺悔之法，先當潔其心，靜其慮，端其形，整其貌，恭其身，肅其容，內懷慚愧，鄙恥外發。書云：禮無不敬，傲不可長。又曰：過而能改，是謂無過。經云：於一切眾生，敬之如親想。各自省其過，然後懺悔。
眾等從無始世界以來，至於此生，由於身意造諸苦業，並緣愚癡，多違至教，遂乃憍慢懈怠，形用不恭。眠坐放逸，行動輕傲。或入出僧坊，登上堂殿，禮拜旋遶，形不卑恭。或於父母、師長、上中下座，善友知識前，服用不端，動止乖法，非禮而觀，用違體製。或盜三寶財及親属物，一切他有，抄掠強奪，欺誑增减，非分相陵。或婬妷恣縱，非時非處，罔隔禽獸，不避親族。或造五逆，水火焚澆，攻略坑陷，加毒無罪。或剠劓刖刵，考掠斫射，傷毀斬截，殘害剝裂，屠割炮燒，煮炙爛瀹，諸如此罪。或為婬慾，或為財利，或為慳貪，或為癡我，無慚賢愚，不愧聖達。今思此過，若影隨形，怖懼慚愧，悲惻懺悔。痛苦懺悔已，有相加害者，從今已去，為真善友，生生相向，以法示誨。願十方佛特加攝念，悔身業障，永更不造。
次懺口業。此是患苦之門，禍累之始。書曰：一言可以興邦，一言可以喪國。又曰：言行，君子之樞機。樞機一發，榮辱之主。經云：不得離間惡口，妄言綺語，諂曲華詞，構扇狡亂。故知有言之患，招報實重，廣如自愛經，彰斯業相。又如經云，失命因緣，尚不妄語，何況戲笑，構扇是非。常以直心，懺悔口業。
次懺意業。意為身、口之本，罪福之門。書云：檢七情，務九思。思無邪，動必正。七情者，喜、怒、憂、懼、憎、愛、惡欲者也。九思者，視思明，聽思聰，色思溫，貌思恭，言思忠，事思敬，疑思問，忿思難，見利思義。此皆所以洗除胸懷，去邪務正。經云：不得貪慾、瞋恚、愚癡、邪見。故知萬惡川流，事由心造。何以知其然？若瞥緣心起故，口發惡言，言由意顯，便行重罪。今欲緘其言而正其身者，未若先挫其心，而次折其意。故經云：制之一處，無事不辦。既心會於道，身過不遏而止；意順於理，口失不防而滅。然身、口、業麤，易可抑絕；意造細微，難可豁盡。廣如諸經說其相狀。
樂由生滅，患以身全，業資意造，事假言筌。
利衰畢倚，榮辱茲纏，燕驥匪躡，周鍇徒鐫。
惑端風緒，愛境旌懸，不勤一至，何階四禪？
經云：罪無定相，隨因緣造。既是因緣而生，今亦隨因緣而滅。前已懺其重惡，則三業俱明。又欲莊嚴容體，則須六根清淨。固知心之驅役諸識，亦猶君之總策諸臣。故書云：君人者，懔乎如朽索之御六馬。言其畏敬御物，不及於亡。驗之此事，曉然俱了，但以萬境森然，感發內外，更相因倚，構接心識。故經雲：心王若正，則六臣不邪。須各慚愧，制馭根識。如法句經·心意品說，昔有道人，河邊學道，但念六塵，曾無寧息。龜從河出，水狗將噉龜，龜縮頭尾、四腳藏於甲中。不能得便，狗去還出，便得入水。道人因悟：我不及龜，放恣六情，不知死至。輪轉五道，皆由意根，故須總明六根罪業。
我從無始已來，眼根因緣隨逐諸色，見勝美之事不能修學，見不善之業隨順履行。獲此雙眼，其淨甚少，惟見無慚無恥之色，不見賢聖神通方便作用之色。雖有雙目，與盲不異。是大可恥一也。
我從無始已來，耳根因緣，隨逐外聲，聞說正善，信忠勸美，不能修學，反生憤結，聞邪惡事，歡然順行。緣此因故，惟聞一切不善音聲，不聞清淨正法之聲。十方諸佛常說妙法，我今不聞，生聾不異。是大可恥二也。
我從無始已來，鼻根因緣，若聞正教戒德妙香，初不樂聞，反生妨礙。聞諸惡欲邪媚之香，深心耽著。由此業故，墮大地獄，生在邊地，不聞賢聖五分之香，不聞三乘四攝等香，使我輪迴，常與善隔。是大可恥三也。
我從無始已來，舌根因緣，造過特多。貪著厚味，不淨說法，致此罪緣，常淪生死。是大可恥四也。
我從無始已來，身根因緣，多造眾罪，自重輕他，增長癡愛。由此業故，得下賤報，於佛勝緣，無由攀附。是大可恥五也。
我從無始已來，意根因緣，備造眾惡，至人經教，拔苦出要，心不悕行，更生違拒。乃學異論，規圖罪種，致無正信，求名求利，增長我見，乖僻尤重。臨死之時，方悔虛過。此大可恥六也。
傾都麗佳，繞梁之曲，肥馬輕裘，蕙肴芳醁。
晦黑滋生，昏嚚競欲，貌蕩魂浮，身甘意觸。
靈蔡攝根，情葵衛足，蟲草或虞，人何不勖。
尋夫遠劫已來，三業所纏，六根所惑，染愛潤業，沉沒迄今。生老病死，實為大苦。故經云：一身死壞，復受一身，生死無數，盡天下草木，斬以為籌，計吾故身，不能數矣。所以達人興厭，高昇界繫之表；愚夫貪生，恒淪死生之獄。故須識過，可得長辞。如胞胎經云，眾生受胎，冥冥漠漠，狀若浮塵，在胎十月，四十二變，識微苦毒，楚痛難忍，臭處迫迮，劇於牢獄。飢渴寒熱，過於餓鬼。母飽急塞，母飢悶絕，食冷如冰，食熱如火。飲多如漂大海，行急如墮險谷。坐久如土鎮迮，立久如懸廁屋。下熏上壓，無時不苦，及將欲生，倍復艱難，如赤身赴刃，叫聲震裂，雖具此苦，復多不全。若一日、百日、一月、十月，或在胞胎墮落，或出生母子喪命。當思此生，實是大苦。
次思老苦。經云：年耆根熟，形變色衰，坐起苦極，餘命無幾。涅槃經云：譬如燈炷，惟賴膏油，膏油既盡，光炷非久，人亦如是。惟賴壯膏，壯膏既盡，衰老之炷，何得久住？又如折軸，無所復用，如遭霜花，人不欲視。又經云：是日已過，命亦隨減。如少水魚，斯有何樂？當思此老，復為大苦。
次思病苦，皆由風寒冷熱，食飲不節，四時變改，則水石乖扶，況此假合之體，危脆之形，望免四大不虧，百一無惱，豈可得也？及至苦患切身，心煩愁塞，求生不差，求死不絕，痛楚百端，窮憂自結。屎尿臭處，妻子為之改容；形骸不攝，傍人為之變色。況單身寄病，誰肯提携？故經云：慈父、孝子，至病死時，不能相救。此至言也。實為大苦。
復思死苦。經云：死者，盡也。氣絕神逝，形骸蕭索。人物一統，無生不終。又經云：去處懸遠，而無伴侶，無所破壞，見者愁毒等。經又云：獨生獨死，身自當之，幽幽冥冥，會見無期。是以聖人以身為患，豈復以死更受生乎？往來五道，勞我精神，誓斷貪源，絕其生本。是故死苦，實由此身，如來出家，立言此意。
穠華易遷，繁蕉不實，星髮鮐肌，憐光愒日。
二豎潛言，十巫空術，生之往矣，高松蕭瑟。
即化翻靈，從緣墜質，噬臍有譏，嗟然何汨。
身為苦本，自所造集，於生死中，復增惡業，不能改悔，隨順佛語。是故特須深自剋責。
經云：見人之過，口不得言，己身有惡，則應發露。書云：聞人之過，如聞父母之名，耳可得聞，口不得言。又云：君子顯其過。經云：讚人之善，不言己美。書云：君子揚人之美，不伐其善。經云：恕己可為譬，勿殺勿行杖。書云：己所不欲，勿施於人。今以經書交映，內外之教，其本均同，正是意殊名異。若使理乖義越者，則不容有此同致，所以稱內外者，本非形分，但以心表為言也。
經云：佛為眾生說法，斷除闇惑，猶如良醫，隨疾授藥。書云：天道無親，惟仁是與。若出家之人觀空無常，厭離生死，行出世法。是則為內，乖此為外。在家之人歸崇三寶，持戒修善，奉行禮義。是則為內，乖此為外。今內外道俗共知，內美之稱由心，外惡之名在行，豈得不捨外惡，勤修內善。若欲修行，先自剋責，當知求進是假名，退檢是實法。欲涉千里者，必裹粮衛足而致也。欲升彼岸者，必聚智粮具戒足而登也。所以能果者，實由退檢覺察，校試輕重。故能却斷無明，退截老死。
愚闇滅則慧光發，四相遷則戒德顯。故知廉退者進之兆也，貪進者退之萌也。夫求而獲者，虛則實愛情深，故有傾危墮墜之苦，此外道之法也。退而獲者，實則意無染戀，故得常安涅槃之樂，斯佛道之法也。今者但應退檢不及，以自責躬，若志求進，必損我傷物，退察檢失，則彼我兼利。當知剋責心口，是八正之路。檢察身行，是解脫之蹤。是故如上，善自剋責，則無善而不歸也。
瞻彼進德，莫敢惑遑，顧咨小智，徒以太康。
豈無通術，跋此榛荒，雖有重离，亦照螢光。
循情內負，撫事外傷，層羅一舉，空念高翔。
剋責之情猶昧，審的之旨未彰。故以事檢心，校所修習。既知不及，弥增悚恧。何謂檢校？檢我此身，從旦至中，從中至暮，從暮至夜，從夜至曉，乃至一時一刻，一念一頃。
有幾心，幾行，幾善，幾惡？幾心欲摧滅煩惱？幾心欲降伏魔怨？幾心念三寶四諦？幾心念苦空無常？幾心念報父母恩慈？幾心願代眾生受苦？幾心發念菩薩道業？幾心欲布施持戒？幾心欲忍辱精進？幾心欲禪寂顯慧？幾心欲慈濟五道？幾心欲勸勵，行所難行？幾心欲超求辦所難辦？幾心欲忍苦，建立佛法？幾心欲作佛，化度群生？
上已檢心。次復檢口，如上時刻。從旦已來，已得演說幾句深義？已得披讀幾卷經典？已得理誦幾許文字？已得幾過歎佛功德？已得幾過稱菩薩行？已得幾過稱讚隨喜？已得幾過迴向發願？
次復檢身，如上時刻。已得幾過屈身禮佛幾拜？已得幾過屈身禮法禮僧？已得幾過執勞掃塔塗地？已得幾過燒香散花然燈？已得幾過拂除塵垢，正列供具？已得幾過懸幡表刹，合掌供養？已得幾過遶佛恭敬，幾十百匝？
如是檢察，會理甚少，違道極多。白淨之業，裁不足言，煩惱重障，森然滿目。闇礙轉積，解脫何由？如上檢察，自救無功，何有時閑議人善惡？故須三業自相訓責。知我所作，幾善幾惡？
渾風緬沒，旅俗膠加，競文內疚，誰靦心瑕。
再惟情反，三省身華，貴危窮濫，貧懾豪奢。
邅迴六蔽，紛綸七邪，不圖厥始，逸馬難罝。
上已檢校所行，多諸廢惰。由此四大，招致懈怠。是故訶詰，令其覺悟。夫三界遐曠，六道繁滋，莫不依因四大，相資成體。聚則為身，散則歸空。然風火性殊，地水質異。各稱其分，皆欲求適，求適非一，所以乖忤易動。故一大不調，四大俱疾，乍增乍損，痾疹續生。風輕而地重，水冷而火熱，互相煎惱，無時得安。經喻四蛇，信哉可患！
又此四大，無慚無恥，無恩無義。我今恐其不安，所以資給所須，然彼四大初無愧感。何以知之？至如悲風霜殞，嚴冬雪零，便須綿纊衣裘，卧褥溫室。若季夏鬱蒸，歊赫炎烈，復須輕絺廣室，風扇牙簟。春秋改節，氣候清爽，復須輕軟服御。乃至食則甘肥，珍肴充滿；飲則瓜果，溫漿冷水，隨時資給。安苦求樂，此皆四大所須。
而我供贍，未曾拒逆，而此四大，求索無慚，不知有無，有則充給不厭，無則恐迫令得。如飢須食，不可暫闕，脫致乖違，內愁外戰，增發火大，不知我艱辛，不恕我空乏，惟欲貪求，無有休息，是名無慚。云何無恥？汝之所須無窮，我隨給汝不少。雅然當受，初無愧容，我既役智盡謀，以相資贍，而汝初無矜念於我，於少日中，不須衣食。云何無恩？今既得我如此供給，未嘗為我造作善事，獲我衣食，飽暖怡懌，反更思念，作一切惡。少時禪誦禮拜，即生懈怠。云何無義？此四大身，不可期懷，不可委信。我今為汝種種供須，反復橫起種種愛著，驅逼於我行殺、盜、婬。我既愚癡，不能制革，還相隨順，生諸疾病。或遭王法，牢獄鞭杖。為汝所招。我既嬰苦，汝亦無利，猶復不知，更求更索。
從今日去，不復隨汝流轉老病生死大海，汝當隨我行道，作諸善業，方可給汝，隨分衣食。趣得支身，以除飢渴。汝當善自驅策，令我早得五分法身，常化遊行，自在無礙。
迅矣百齡，綿茲六入，出沒昏疑，興居愛習。
矻矻予求，營營尔給，匪德日歸，惟殃斯集。
貪人敗類，無厭自及，昭回不希，玄墟何泣？
上已檢校所行，知乖道實遠。剋責自咎，則進趣有途。前雖道俗總論，混知其過，然在家罪重，出家罪輕。但出家之人，行業階差，生熟難辨。然阡陌而觀，亦粗見其迹。今出家者，未登聖境，而期望之人，恒引聖責凡。良由大教勝遠，尊之者責重；法律精微，信之者望深。何以知然？今欲見雅形妙相之體，當睹儀容端麗之人；欲觀仁義盛德之風，當尋有禮有義之行。何常見眾多之口競，譏棄諸外道，正以不足及言。所以息譏在於眾僧，動為論端，實由我法清勝，嫉之者多，我法高遠，毀之者眾。書云：城高則衝生，道尊則魔盛。今乍聞詰誚之言，乃足驚怪。就理而尋，非無義而發。試為檢其所修，比其所習。福之深淺，罪之厚薄，可加意察之。
夫父母是孝戀難遣，而能辞親；妻子是恩染難奪，而能割愛。勢位物情所競，而能棄榮。飢苦是人所難忍，而能節食。滋味是人所貪嗜，而甘蔬澀。翹勤是人所厭怠，而能精苦。七珍是人所吝惜，而能捨離。錢帛是人所蓄聚，而能棄散。奴僮是人所資待，而自給不使。五色是人所欣睹，而棄之不顧。八音是人所競聞，而絕之不聽。飾玩細滑人所保著，而能精麤無礙。安身養體人所共同，而能忘形捨命。眠卧是人所不免，而晝夜不寢為業。恣口朋遊人所恒習，而處靜自檢。白衣飲饌不知紀極，而進食如毒。白衣日夜無所不甘，而己限以晷刻虛腹。白衣則華屋媲偶，而己塚間離著。
又行住坐臥如是法，禮拜圍遶如是法，讀誦講說如是法，食飲便利如是法，受供行施如是法，修道習行如是法。略說如上，無非有法。數則三千威儀，廣則說不可盡，餘如出家功德經說。
澡身浴德，晦迹埋名，將安寶地，誰留化城。
道場曠謐，禪逕閑清，風瓢弗響，震轍徒驚。
嘯傲焉慮，脫落何營，長捐有結，永寘無生。
俗士每言談之次，或問白衣歸向何法？無不答云：釋氏純信，縱復實心錯背，亦羞言其乖咎。所以尔者，寔由大法精勝，不欲與善相違故也。既言其信，當事與言同，若言事相反者，便是矯偽、諛諂、側佞、邪媚，天下所驚嗟，四海所駭歎。若欲真實期於三世者，見沙門之過，當知凡劣。形服雖異，喜怒何殊？便思其理可崇，本不在人，何得以鄙吝之行，用廢大道乎？且其積習，勝業已積，煕連沙喻，可不深思。今諸士女試自檢察，實自多過。
瞋恚不避尊貴，惡罵無復高卑。
貪求不計毀辱，慳吝不知禮節。
婬欲不擇禽獸，黜退不避親族。
加以憍慢、放逸、貢高、懟恨、諍訟、邪命、詐現異相、以利求利、惡求多求，無有恭敬、不隨教誨，身見、有見及以無見，未嘗省退，以禮自制，一何苦哉！惟恐我不勝人，人莫及我。經說起慢，此業熾盛，燒滅宿世所種善根。又云：為惡雖少，後苦無邊，如毒在身，終為重患。
諸俗人等惟欲營生，不知顧死。然生不可保，死必奄至。尋此危命，非朝則夕，俄傾之間，凶變無常。如佛為愚癡富老公說偈：
汲汲憂子財，非我何所有？
愚人多預慮，莫知當來變。
廣文如彼，何得不思？貪求積聚，終必散失，身死名滅，惟業相隨。又觀女人所起患毒，倍於男子。經云：
女人甚深惡，難與為因緣，恩愛一縛著，牽人入罪門。
女人有何好，但是諸不淨，何不審諦觀，為此發狂乱。
郁伽長者經云：在家修道，當觀女人，生厭離想、非常久想、不淨潔想、臭穢惡想、羅刹惡鬼恒噉人想、貪色難飽無止足想、惡知識妨淨行想。三惡道增，憂苦不斷，目面脣口，惑人之具，人為所惑。破家滅國，殺親害子，眾禍之本，皆由女色。
石磨則磷，玉生雖堅，維居必徙，豈曰能賢。
冰開春日，蘭敗秋年，教隨類反，習乃情遷。
命符三漏，生偕十纏，茲焉遂往，憂畏方延。
萬法雖差，功用不一。至於明昧相形，惟善惡二途而已。語善則人天勝果，差別於目驗；述惡則三途劇苦，皎然而非虛。而愚惑之夫，好起疑異，多言人天是妄造，地獄非實說。以不睹故，便不知推因以測果；由不了故，復不知驗果以尋因。既因果未分，空扇是非；疑途亂起，明在何日？無論未來，其事難了，但以即今，善惡是驗，冥漠非妄。夫有形則影現，有聲則響應。未見形存而影滅，聲續而響乖。故知善惡相資，亦復如是。幸各明信，無厝疑心。
何謂地獄？經中廣說，此洲地下八大地獄，最下阿鼻，四萬由旬，鐵城四周，表裡火徹，銅狗黑蛇，哮吼嚼咋，甚可怖畏。諸小獄者，散在鐵圍山間，海渚空野眾處。備受寒熱，難可具說。獄各有主，牛頭阿傍，其性殘虐，無一慈忍。見受苦者，惟憂不苦，惟憂不毒。
或問獄卒：眾生受苦，甚可憐愍，而汝無慈，常懷毒害。獄卒答曰：諸受苦者，由是不孝父母，謗佛法僧，罵辱親疏，毀陷一切，破壞和合，瞋恚殺害，貪婬欺詐，邪命邪求及以邪見，憍慢懈怠，放逸怨恨，迷沒聲色，耽著酒食，犯所受戒，不知慚愧，具足惡業，來此受苦。受苦既畢，恒加諌喻：此是惡處，今已得脫，勿復重來。然此眾生，初無改悔，今日得出，俄頃復來，勞我形力，加毒於彼。今觀此輩，既不修善，往趣泥洹，則是無知。不識避苦，所以倍痛害之。何由得生慈忍？
又經云：有十惡業，殺生、偷盜，能令眾生墮於地獄、畜生、餓鬼，無量劫數乃得為人，還受短命、貧窮等報。又感外報，棘刺、沙礫、水旱、少味、不如意等。且身口意，此三發業之始，自作教人、見作隨喜，此三成業之由。現報、生報、後報，此三感業之所。故論云：三三合九種，從三煩惱生。然前九位，業通善惡，受三塗報，惟在三毒。是故行人先須觀破，於此人身，可有出理。
冥津殊復曉，高聽亦能卑，陰牆雖兩密，幽夜有四知。
炎山翻烈火，冰澗匝寒澌，羅城振雲幕，鋒樹鬱霜枝。
茹荼非云苦，集木豈稱危？求仁曾已得，長歎欲何為。
自大聖已還，性體未圓，三相所遷，四山作固。所以如來智周域外，尚假苦切之言，令諸有生得入律行。今居在凡愚，善惡雜糅，何能免點累之愆，愛染之失？若聞所說，當深歎悼，何時免離若斯之過？不得內懷驚疑，增其忿憾也。然則起忿之來，誠由著我。如經所說，執我見者，生死大患，第一破戒。且舉一我，無人不患，自非正聚，誰不弊之？出家本意為滅此惑，故諸行者，常須遮制，積功不已，漸得出有。迷此不修，還同無始。徒在僧倫，更招苦業。
今聞出家之美，不得便言無惡。又聞俗人之惡，不可便言無善。故通述之，宜各警策。夫出家者猶信，故入道也。當去愛著順佛語，則出世之行成也，若於行有虧，則非謂之信也。內既無信，則剪落、納衣、瓶缽等，於身無用。略引數條，不得自怠。
已去憒鬧得空閑。已離俗愛無攀緣。
已出馳動入寂定。已離染著得無礙。
已捨苦境得無惱。已離妻子無纏縛。
已棄飾好厭華侈。已絕聲色滅貪求。
已斷榮辱去我見。已向八正趣道門。
已披弘誓忍辱鎧。已服解脫涅槃衣。
已望畢竟空寂舍。已登慈悲喜捨堂。
已見迴向之大利，已聽多聞自覺音。
佛見出家之大利如此，所以勸獎誡厲修學。故經云：蓋聞沙門之為道也，捨家妻子，捐棄愛慾，斷絕六情，守戒無為。其清淨一心者，則萬邪滅矣。一心之道者，聲色不能汙，榮位不能動，免離憂苦，存亡自在，塊然獨立。捨五慳，除兩穢。二堅縛、二障法、二種垢、二雨雹、二癰瘡、二燒法、二種病。四破戒者，一謂三業不淨，二謂聞空怖畏，三謂不為泥洹，四謂貪著我見。又如經說，菩薩修行，先除四失，謂捨欺誑，重報恩，決嫌疑，滅諂心。如是備行諸度妙行，清淨廣大，安住寂靜。
韞石諒非真，飾瓶信為假，竊服皋門上，濫吹溜軒下。
鳳祀徒驚心，騶文終好野，實相豈或照？浮榮未能捨。
迹殊冠冕客，事襲驅馳者，已矣歇鄭聲，無然亂周雅。
前已聞其惡，深自鄙悼，今顯其善，悅以進道。何以知之？自非貪欲情厚，染愛性深，富貴意重，勢利心濃者，則不容安處累縛，黑闇所纏。故知在家者眾患之本矣。故使室家妻子、宗親眷属，周旋來往，朋友遊處，奉上接下，皆須將意。意不獨往，其應筐篚。筐篚之用，非求不至，既馳求事廣，財念无窮，惟念多蓄，不顧無常。擁積腐壞，靡知分散。是為欲不慳貪，便不能得。既眷属纏繞，百心不同，不加鞭罰，則為惡者眾，雖曰止惡，要由瞋起。是為欲不瞋恚，亦不能得。為此資生挍計，馳求萬方，以利縈心，不知患害，水火盗賊，艱苦備經。或夭身命，殘殺無辜，宴集歡樂，非此不濟。起貪癡心，謂我加尔。飲噉之後，暢快莫思，是為欲不起癡，而不能得。當知白衣與善相違。故曰：所作之事，與地獄對門。又云：居處如牢獄，妻子如枷鎖，財物如重擔，親戚如怨家。
而今在窮苦之地，繫縛憂厄，艱辛纏累，備諸苦惱，不親三寶，不近正法。窮迷闇障劇苦之內，而能一日一夜守持清禁，六時行道，兼修六齋，年三長齋，或持一戒，二戒，三戒，乃至五戒，八戒，十戒。菜蔬節味，檢身口意。又率妻子、內外眷属，迴向崇善，建菩提因。或撤父母之供，妻子之分，財貨衣服，甘珍肴果，窮其所有，敬供精潔。合室營奉，晨昏翹注，或為疾患危急，縣官牢獄，或親親崩亡，祈福魂路，或生善滅罪，始發信心。
崇仰沙門，在聖無別，由其隨順佛正教故。所以順佛語故，出離生死，若違佛語，必墮惡道。是故常應堅發正願，願受化生自在，飛行一切佛刹，隨所感見，應接群生，學佛威儀，入如來室，著如來衣，坐如來座，巧便大慧，開悟解脫。於諸法中，究竟無障，盡虛空際，大誓莊嚴。
處塵貴不染，被褐重懷珠，美玉耀幽石，曾蘭挺叢芻。
四氏不為侶，三界豈能渝？諒茲親愛染，寧以財利拘？
煩流捨智寶，榛路坦夷途，萬物竟何匹，烈火樹紅芙。
夫三界牢獄，四圍輪轉，在家出家，未斷我倒，無得免者。既為生死所纏，身心勞累，遷變無窮，無非是苦。故經云，三界皆苦，何可樂者，而眾生常惑，謂言世間是常是樂？出世樂因，無常是苦，何其沉迷，頓此顛倒？纔驗刺身，即覺苦受，何得云樂？略引數條，證知惟苦。
若謂飲食為樂者，則應多所餐進，身和心悅。何意小乖分度，便成疹患？
若謂衣服為樂者，則應春夏一服，愛心無厭。何意寒暑異服，明不甘樂，所以苦本。
若謂室宇為樂者，何意不常一處，既致馳動，明知避苦。
若謂妻子眷属為樂者，則應長相歌笑。何意俄尔無常，悲號哽噎？當知眷属實是苦本。
若謂妙色以為樂者，則應長悅心目，永慰形骸。何意須臾顏貌變改，髮白面黑，傷痛少年華美之豔？故知此色本自是苦，不是外來。
若謂好聲以為樂者，則應絲竹繁會，觀聽無厭。何意小時便致昏倦，耳不樂聞？當知是苦。
若謂酣酒以為樂者，則應適意遣憂，長無惱患。何故神昏心悶，骨節慘痛，或因此事，鞭杖鎖繫，喪身夭命，破家亡國，受苦無量？
若謂朋遊為樂者，則應終日遊散，不知厭極。何意每一登臨，少時便倦，後更相攜，無復行意？
若謂婬妷為樂者，則應血氣剛強，眼明神爽，少而不老，壯而不變。何意恣情逞欲，輒有疲困，抽腦撤髓，頭眩眼乱，心驚氣迫，筋骨緩縱，口燥脣焦，四肢振掉，抽拔五藏，由此夭命？當知婬妷實是苦本。
若謂榮位為樂者，則應始終不變，無恥無辱。何意黜陟之間，歡悴立至？
以上諸條，大舉而言。然此六塵五情，遊心之處，無非是苦。所以大聖覺察三界牢獄，知苦不迷，解脫生死。
心怨動紛紜，情怡輒遷互，歡愛一離遠，傷憂坐衰暮。
連幌結清陰，高臺起風露，腐毒緣芳旨，夭伐寔修嫮。
欲網必虧生，繁罝或全兔，眇眇夜何期？悠悠終肯悟。
佛世尊說：三界世間，總是苦聚。非惟一苦而已。又是無常、無我、不淨，終歸於空。出世之外，則有常、樂、我、淨，具八自在。而眾生長迷，妄謂為樂，一何可悲！且說一苦，隨相有八，何謂八苦？所謂生苦、老苦、病苦、死苦、愛別離苦、怨憎會苦、求不得苦、五盛陰苦。於一苦中，更有諸苦。故諸行人，策厲行道，節身口意，翹勤匪懈。群小無知，謂之為苦。大聖圓照，三達洞了，知此小苦，大樂正因。雖有勞頓，所期者大，非謂為苦。故引諸行相，用簡有心。
若捨身命，憐愍眾生，得佛金色身。光明洞徹，行住坐臥，震動大千相。
若禮拜父母、師長、賢聖，得佛頂相高明。若不誑眾生，讚揚其德，得佛眉間毫相。若行慈愛，仁救眾生，得佛紺青螺髮相。若以光燈供養施人，得佛頂出日光相。若以慈意視眾生者，得佛淨目上下眴相。
若絕滋味，十善化人，得佛四十齒齊密相。
若說慈善，志意堅強，得佛四牙白淨相。若絕口四過，得佛方頰車廣長舌相。若行施平等，得佛果時七處合滿相。若忍苦行，決定無亂，得佛師子臆相。若行正淨，醫藥救人，得佛身方正相。若行慈仁，不杖眾生，得佛脩臂指長相。若視地行，不踐蟲命，得佛行不蹈地相。若手扶接，有苦眾生，得佛手內外握相。若行四攝，攝取眾生，得佛手足網相。若以淨心供養善人，得佛手足輪千輻理相。
若施衣服，隱過蔽惡，得佛馬陰藏相。若說除患死法，得佛鹿腨腸相。若善莊嚴，不解眾生肢節，得佛鉤鎖骨相。若柔和順塔，右遶從人，得佛右旋毛相。若平治道，去棘刺，得佛一孔一毛相。若不服華綺，沐浴於人，得佛皮膚細耎相。若掃塔除穢，得佛身不受塵相。
若修萬行，常願具足，得佛胸萬字相。若捨國城妻子，得佛淨土眷属賢聖相。若自節食，上味施人，得佛上味相。若常讀誦，不惡口加人，得佛總持口香氣相。若說法引接眾生，得佛面無飢渴，滿口光辯才相。若持戒無缺，得佛法身圓滿相。若在山間頭陀苦行，得佛塵累都盡相。
若捨華堂，幽林禪思，眾生謂苦，不能行之。菩薩志意堅強，所期者大，不以為苦。故得自然宮殿，七寶房舍，早得成佛。眾生猶自流轉生死海中，豈非為顛倒惑纏之所致也？故當勤加精進，修行此行，便出三界。
端襟測煩海，矯步寫埃氛，三受猶絕雨，八苦若浮雲。
輸心仰圓極，罄質委方墳，朝遊淨國侶，暮集靈山群。
燈祇開遠照，香宇薦嘉薰，俛首睇人俗，信矣靜為君。
夫因果感應，影響相生，必然之道，理無差舛。而眾生業行不純，善惡迭用，以不純故，報有精麤。或貴或賤，或美或惡，其事迹匪一，不了本行，故致疑惑。何者？如精進奉戒，應得長生，子孫熾盛，親族榮顯，而見身命夭促，門族衰殄。屠害之人，應嬰促壽，眷属殘滅，而反延年壽考，宗強援廣。清廉之行，應招富足，而見貧苦；貪盜之人，應見困窘，而睹豐饒。此乃緣其福故，現世輕受。如金剛般若云：由持經故，為人輕賤，是人先世罪業，應墮惡道。以今輕賤故先世罪滅。所以致有此疑者，由其無明惑故，妄起顛倒，不能解了三世業相。今略出數條，世人惑事，用以懲誡，庶有識者，識以除疑。
智人以生為苦，所以不忍。愚夫貪生，以生為樂。是一惑也。
智人以不生則不死，故云涅槃寂滅之樂，而愚夫惡死，不知遠死之方。是二惑也。
智人以居家為苦，譬之牢獄。書云：割情在於驕奢。而愚夫染著，以為榮樂。是三惑也。
智人知妻子之累，故比之枷鎖。書云：割情在於所愛。而愚夫以恩愛為懽欣。是四惑也。
智人以眷属是繫縛之本，放之如讎。而愚夫繫戀以為勝適。是五惑也。
智人榮利是自滅之詮。書云：割情在於速達。而愚夫不計讒害取貴。是六惑也。
智人以色、聲、香、味為苦本。書云：割情在於嗜欲。而愚夫為之沉溺迷醉。且列如前，不容致惑。
是以智人當勤自勉，生老病死，不離其身，勿生疑惑，一生空過。今更出之，以顯疑相。
見布施者，疾患早亡，便起疑心慳吝。見持戒人，過中不食，致患懷疑自養。見忍辱人檢心攝形，致患懷惱勸令開意。見誦經人旦夕緣理，致患勸息。見菜蔬人致患瘦弱，勸噉肥美。見坐禪者致患，勸卧。聞語引進，便稱本情，懈怠自恣，隨順流俗。曾不思量，朝聞夕死，如救頭然。何有情懶，更習常俗。以死自誓，方曰有志。
生塗非一理，識緒固饒津，徒駭東陵富，空嗟北郭貧。
國生曾已戾，顏氏信為仁，逢尤昭往業，習善會茲身。
勤憂永夷泰，晏安終苦辛，令名且云重，豈若樹良因？
既已同知在家男女之惡，又見出家僧尼瑕累，又聞疑惑顛倒之門，退自思省，實可慚愧。經云：慚愧得具足，能滅闇障故。又云：慚如鐵鉤，能制人非法。若無慚愧，與諸禽獸無相異也。涅槃云：有二白法，能救眾生，一慚，二愧。慚者，自不作惡，愧者，不教他作。慚者內自羞恥，愧者發露向人。有慚愧故，則能恭敬父母師長；懷慚愧故，罪則除滅。顯相如此，各須慚愧，順清白法。事乃無量，略舉十條，以為綱要。
第一慚愧諸佛，如來往昔欲令我等離苦獲安。所以發心行菩提道，忍苦受辱。今成法身，常以正法為我解說，而我不能如說修行。
第二慚愧父母，哀哀父母，生我劬勞，長養教詔，常懷憂惕。既為人子，不順誨約，反學凶強，陵蔑貴賤，既乖諍子，上失令名，深為可愧。
第三慚愧諸子，然彼實能晨昏定省，色養無虧，而終貧煎，無物賑給。故使諸子無由得立，又闕教導，使子愚昏，實為可愧。
第四慚愧師僧，然我父母生育訓誨，不能使我出生死海。今此師僧，教我出家，受增上戒，懷羅漢胎，得羅漢果。而我違犯，深為可愧。
第五慚愧弟子，既能晨夕依教策修，而反固遮，有違聖說，致使道業，寸尺無功，一生空過，無法制奉。顧斯負累，亦可深愧。
第六慚愧帝王，恒以十善化導天下，故國安寧，五穀豐熟，所以百姓，安家復業。出家之人，泰然安樂，任其禪誦。而今懈惰，深是可恥。
第七慚愧檀越，出家所懷，解脫為本，形骸資待，衣食為先。所以諸俗為道興福，供給資緣，故隆正業。而或不全，失於敬重，亦可深愧。
第八慚愧良友，知識化導，見佛因緣，令具梵行，大經唱示。而我聞諌，反以為讎，背逆三歸，禮向神俗，迷著善導，故違正誨，深可為愧。
第九慚愧所化諸人，由我無德，久不種緣，致使開悟，莫能津濟。故令聽者徒枉功夫。縱聞雜善，不獲純淨，內心自疚，深可慚愧。
第十慚愧天龍神鬼，護法冥祇，我本發心，誓度一切，故諸天龍，擁護無惱。而我愆缺，情志不恒，惟知負恩，但增慚愧。
神膏施惟重，玄酒恩未隆，明璣隋水上，潤玉藍田中。
禀天性所極，資敬道攸崇，羽毛共以勢，輪軌相為通。
報德愴前雅，酬言愛餘風，遵途每多舛，顧省能無忡。
慚愧之義,以不及為本。若於正行，悉能遵奉，則無假慚愧。書云：內省不疚，何憂何懼。又曰：心茍無瑕，何恤無家。今既理妙難精，觸向乖背，一念之間，造過無量。過無量故，慚愧亦應無量。前已略舉大致，其中支派不可縷悉。更立此門，使尋文求旨，知理無不攝也。
夫眾生以我見故，不能推美於物。引惡在己，而於萬善不能修習。見人勝行意欲陵之，無慚之甚，何得不見。今列位顯之，庶可斂迹。
若見直心行慚愧人，我不能行，願彼不作。見行布施持戒人，開解脫門，願其早止。見行忍辱精進人，自不能行，願早退沒。見多聞修定者，自不能行，不欲使作。見行慈悲喜捨者，不能贊勉，欲其不行。見菜蔬一食者，自不行故，勸令退敗。見行伏心人，應慚愧法，乃勸不行，乖八正道。見學問誦經人，自無此行，不使彼作。見圍遶禮拜者，自懶惰故，嫉令不行。見有唱導梵音者，自不及彼，願不為之。見經行頭陀者，既不能行，反謗毀滅。
今據叔世說法，開化以此為高。義當生信滅罪，祈福弘道。而今登無畏座，開廣笑謔之端，飾詞自麗之美，高言興色，誹誚往還，儀容傲佷，初無謙遜，永不退省。我解未深，惟詰諮者，尋經有謬。故經云：若為利養名譽，我心愛黨，而說法者，是名非法說。若利於彼增信心故，滅煩惱故，起淨業故，知慚知愧，開八正路，是名善說。如過去世，有苦岸比丘說有眾生、我、人、壽命，違於佛語，命終入阿鼻地獄，仰卧、伏卧、左右脅卧，各九百萬億歲。尔後，更歷諸餘地獄。自外徒黨受苦難言。故知不依佛教，毀謗正法，其罪實重。
當知法師實亦為難，其善則致福無量，其惡則獲罪亦重。是故法師應須極大慚愧。然居在世間，養生之急，在於衣食，由此衣食，勞乱極深，所須繒纊皮革，無不損生殘命。著他皮肉，還養肉身，乃至食噉一粒之食，非用功夫，無由入口。推度前功，商量我腹，上入下出，常流不止。而於其中，選擇精肥，進納軟滑，貪嗜美味，無羞無恥。須臾變改，臭不可近，將行將坐，如廁不殊。何有智者，於食生貪？若生貪者，大須慚愧。與彼畜獸，復何取別？
冬狐理豐毳，春蠶緒輕絲，形骸翻為阻，心識還自欺。
華容羈丱日，平生少年時，驅車追俠客，酌酒弄妖姬。
但念目前好，安知身後悲？惕然一以愧，永與情愛辞。
夫能了除疑惑，內發慚愧，勸獎之功，善知識也。今欲修習萬行，非善知識，無由進道。經云：如栴檀葉在伊羅林，其葉則臭；伊羅臭葉在栴檀林，其葉則香。書云：與善人居，如入蘭芷之室，久而偕芳；與惡人居，如在鮑魚之肆，與之俱臭。又云：近墨必緇，近朱必赤。故知善友能作佛事，是大因緣，是同梵行。善知識者，今能將我得升淨土；惡知識者，今能陷我墜於地獄。
當知善恩不可酬報，夫善惡之理，皎然明白。但以任情適道，則進趣之理遲；善友勸獎，便勇猛之心疾。經有獎課之文，書有勸學之說。當知要行，實由勸成。故經云：菩薩自身布施，亦勸他人，令行布施，自行持戒、忍辱、精進、一心、智慧，亦勸他人令行此事。然則勝美之事，欣樂羨仰，物之恒情。今若徒有願樂之心，不行願樂之事。未見其果，猶若絕粮思味。其於飢渴，終無濟益。故略引數條，盛行要事，以相警誡。
今有財富室溫，家給人足，不勞營覓，自然而至。復有貧苦飢弊，形骸勞悴，終日願於富饒，而富饒未嘗暫有。以此苦故，勸其布施，力厲修福。
若有衣裘服翫，鮮華充備。又有尺布不全，垢膩臭雜。是以勸獎，令施衣服及以室宇。若見甘味珍羞，連几重案；又有藜藿不充，困於水菜，所以勸獎令施飲食。
若見榮位通顯，乘肥衣輕，適意自在；復有卑陋猥賤，人不齒錄，塗炭溝渠，坐卧糞穢。此苦可厭，勸令修福，除滅憍慢，奉行謙敬。豈可他人常貴，我常在賤。
若見形貌端正，吐言廣利；又有面狀矬陋，所言險暴，此苦可捨，勸令忍辱。
若見意力強幹，少病登勞，行道無礙；有人多患不安，所行莫濟，見有此苦，勸施醫藥，令其進趣。故法句經云：四時行道，得度眾苦。一者少年有力勢時，二者有財物時，三者遇三寶福田時，四者當計萬物必離散時。常行此四，必得道跡，應自督課，不待他勸。
蘭室改蓬心，栴崖變伊草，丹青有必渝，絲皪豈常皓？
曲轅且繩直，詭木遂彫藻，一簣或成山，百里倦中道。
隆漢乃王臣，大楚信無保，勉矣德不孤，至言匪虛造。
前已勸獎於他，我今自加課厲。凡論課厲要，必託境行因。若心志浮蕩，則進趣無寄。然託境行因，戒為其始，可謂入聖之初門，出俗之正路。如乖此訓，永處三塗，人天長絕。是以經云：譬如大地，長生萬物，戒亦如是，能生眾生人天華果。故經云：若無此戒，諸善功德，皆不得生。良以三塗苦報，罪障所纏，人天勝果，堪為道器。欲感勝果，非戒不生，是以聖人，先明此教。然三歸五品，戒法兩科，七眾小學，要以三歸為宗，一乘大教，必崇三聚為本。並如經律具顯，規猷卓尔，憲章行業，明逾鑒鏡。今粗舉其大致，用光恒俗。
所以發戒之原，須依三寶者，蓋由佛法僧寶，天人所尊，歸依生信，必能出有。若歸邪神，反增苦趣。故經說云：歸佛清信士，不歸諸天神。故須先定邪正，方識逆順。經云：信為道元，功德之母，智是解脫，出有之因。誠至言也！若無此信，心志浮虛，歸戒不得。是以發足，立信為先。
何謂三歸？謂佛、法、僧。此三可重，故名為寶。何謂為佛？自覺覺彼，無師大智，五分法身也。何謂為法？能軌能正，滅諦涅槃，清淨無相也。何謂為僧？能和和眾，無學功德，自他滅處也。何謂為歸？可憑可向也。何謂為寶？能招利樂，正心依仗，近獲人天，遠登無學。此則三寶區別之門，若論極教，理惟一統。照無不周，照周等覺，謂之佛寶；體無非法，謂之法寶；至德常和，謂之僧寶。此乃體一義三，同性三寶。眾生解悟，信知佛性，離此生死，招興利樂，是故一切無不歸憑。
第一、翻邪三歸。第二、五戒三歸。第三、八戒三歸。第四、十戒。第五、具戒。第六、十善戒。第七、大菩薩戒。此之七戒所防過境，近約大千世界之內，一切六根、六大，並是戒境，廣如常說。
金山嚴寶仞，瓊畹烈瑶荑，牆狐議不窟，檐鷰豈能棲？
淨花莊思序，慧沼盥身倪，六群儻未一，七眾固恆齊。
端儀有直影，正道無傾蹊，維宮超以悟，襄野竟何迷。
從前發心以來，知至德可歸，檢校剋責，滅諸惡門。疑惑既遣，慚愧續修，勸獎兼行，戒德又顯。得捨如是之罪障，餐聽若斯之勝法，豈得不踴躍歡喜，嗟抃自慶者乎？
經云：八難難度，一、地獄難；二、餓鬼難；三、畜生難；四、邊地難；五、長壽天難；六、雖得人身，盲聾喑啞，不能聽受難；七、雖得人身，六情完具，而世智辯聰，信邪倒見，不信三寶，肆意輕侮。此身死已，便在三途，隨業沉沒，久乃得出，時在人道，還不正信家生。第八、前後佛間，不睹正法，徒生一世，增長邪見，具造眾罪，尋尔徒死。是故經云：徒生徒死，甚可憐愍。奉法行人，先崇此意，生死大事，不可自寬。
今略出自慶數條，繫在心首。
佛言地獄難免，而今同得，免離此苦，一自慶也。
佛言餓鬼難脫，而今同得，遠於此苦，二自慶也。
佛言畜生難捨，而今同得，不樹此因，三自慶也。
佛言生在邊地，不知仁義，今在中國，修習禮智，四自慶也。
佛言生長壽天，不知植福，福盡命終，還墮惡道，而今不以世樂自娛，迴以供養，五自慶也。
佛言人身難得，一失不返，有過盲龜浮木之譬，今得人身，六自慶也。
佛言六根難具，今無缺損，七自慶也。
佛言丈夫男身難得，我已得也。
佛言女人身者，須知佛性則是丈夫，我已知也。
佛言邪辯難捨，我今歸正法也。
佛言佛前佛後，是為大難，我今相與，慷慨立志。既見色像，又聞正法，則同鹿野，滅惑不殊也。
佛言見佛為難，我今頂禮佛所說像，功用等倫也。
佛言聞法為難，我今備得聞也。
佛言出家為難，我今且隨眾也。佛言出家專信，倍復為難，我今一心，無敢二見，敬法愛法，以法為師。經中偈言：
惟念過去世，供養為輕微。蒙報歷遐劫，餘福值天師。
淨慧斷生死，癡愛銷無遺。佛恩流無窮，是故重自歸。
春非我春秋非秋，一經長夜每悠悠，陶形練氣任元造，啟蒙夷阻出重幽。
榮公三樂非為曠，箕生五福豈能求？靈姿妙境往難集，微言至道此雲修。
年逢生幸曾以慶，盈愆貳過儻知憂，畢故斷新別苦海，希賢庶善憑智流。
夫道從苦生，不由樂果，德憑功建，非情所集。故經云：忍辱第一道，於諸眾生心無礙。故以其在苦，則多礙多惱，起不善業。今所以得無礙者，良由在礙而修無礙。故礙不為礙，既於礙而無所礙，豈非忍力之所致乎？經云：娑婆世界，五濁之刹，五痛五燒，具諸惡報。是故發大乘者，多來此土，以救苦為資糧，以拔惱為要行。此土一日修善，勝於他方淨國百千萬劫。所以爾者，良由極苦之地，心不及善，而能於劇苦之中，卓然發意，忍苦受辱，豈不奇哉！所謂火中生蓮花，此實為稀有。他方淨土，無修福地，所以不及此土。何者？
淨國七財豐溢，不假佈施攝貧窮也。
淨國律儀圓淨，不假持戒攝毀禁也。
淨國則無辱無忍，穢土無事非辱，在辱能忍，勝他方也。
淨國精進，如救頭然，不假翹勤，攝懈怠也。
淨國之人，入法流水，念念修順，無出入觀，不假寂定，攝亂意也。
淨國智慧明滿，不假辯才巧說，攝愚癡也。
又淨國之人，非無弘誓，但弘誓之功，不及穢土。四攝四等，例同無用。淨國樂故，則救苦之心薄；惡土苦故，則進善之心猛。故經云：行於非道，通達佛道也。
夫欲發廣大心，行菩薩行，自非履危涉險，備受艱難，蹈熾火，歷冰霜，嬰苦切，甘楚毒，於萬苦中而能忍受者，則道場可踐。若無此惱，忍何從生？藉此煩惱，起我諸善。所謂塵勞之儔，為如來種。當知忍者，有力大人，功德之本。所謂忍痛癢，忍思想，忍疾病，忍飢苦，忍疲勞，忍寒暑，忍憂悲，忍熱惱，忍惡罵無恥辱，忍撾打無恚礙，忍貪欲無愛著，忍憍慢無背道，忍所難忍，忍所難行，忍所難作，忍所難辦。能行此者，真可謂大忍辱矣。
春山之下玉抵禽，漢水之陽璧千金，清業神居德非重，潔己愚俗道已深。
愛憎喜怒生而習，容華芳旨世所欽，鴻才巨力萬夫敵，誰肯制此方寸心？
逸驥狂兕曠不御，繁羈密匣儻能禁，遣情遺事復何想？寂然無待恣幽尋。
經云：在俗則謂之為縛，在道則謂之為解。解即無礙所致，縛即資待所招。今若欲有待於無待，則有待更煩；無待於無待，則有待自遣。有待既遣，則無礙之門可入。若志在於資養，便睹縛纏更重。但眾生凡類，觸向多阻，不資於物，則自濟無方。資於物者，累之重也。生累纏繞，解脫何由？今既深知其累，累實為苦。何以知之？
今欲陸行，非車輿人馬不動，一累礙也。
今欲水遊，非舟航不移，二累礙也。
今欲養身，非衣裘屋宅，則無所憑託，三累礙也。
今欲養命，非粳糧黍粟，五味柔軟，則無所資待，四累礙也。
今欲修集一慧，髣像無向，五累礙也。
今欲求見一佛及一淨土，發奇特心，冥漠不見，六累礙也。
今欲徹視十方，障礙滿目，七累礙也。
今欲求佛聖智，以除障惑，近是眾生心行，而我不睹，八累礙也。
今欲披文尋義，雖課心力近在，淺言不達意旨。九累礙也。
今欲誦習經典，受已忘漏。十累礙也。
凡此累礙，其事無量。聖人所以無礙自在者，由何而致？實由遠諸塵勞，自策為本。是所資待，莫不勤役自辦，不假於他，而他為我用。所謂讓而得者，則其理通；求而獲者，則其理滯。菩薩不求自利，但欲利益眾生。是以其利在己而得無礙；眾生常利我忘彼，所以恒縛而無解。聖是可求而得，非是永隔無津。今若欲學聖捨凡者，當遵聖人所習。雖其途無量，然津濟要趣，惟一解脫耳。故經云：若自無縛，欲解彼縛，斯有是處。今欲學菩薩道，必須棄凡夫縛。凡夫縛者，惟願得五欲，縱意自在，實大縛也。菩薩行人棄之不顧。
經云：不得畜養奴婢畜生。當自翹勤，出離生死。若假於他，他還縛我，無解脫期。今云無奴不立，無婢不辦，此乃氣力強梁之時。一旦臥床，百事同棄，自救不暇，何憂及人。宜自勉厲，則解脫之門易可登耳。
怳象忽物終不名，龍舉鸞集竟誰辦，絕智亡身孰為礙？韜名戢曜故能顯。
匪日匪月灼以懸，安飛安翔虛而踐，壁石無間恣出沒，水火有性任舒卷。
敷教應俗騖泉流，現迹依方迅風轉，大哉超世莫與群，希轅慕舜宜自勉。
從初辨德，極於無礙，善惡二途，凡聖苦樂。明了審諦，斯言備矣！惟應努力勤而行之。經云：感傷世間，貪意長流，沒於愛欲之海。吾獨欲反其源，故自勉而特出，是以世世勤苦，不以為勞。經云：我與阿難，空王佛所，共發菩提心。我常勤精進，所以速成正覺。又云：得正法智已，以無疲厭心，為眾生說。斯可謂努力矣。
夫眾生流轉三有，觸苦相纏，所以情識闇弱，慮淺多迷。每一修善，怯退皇擾，念念之間，百變乖舛。自非勸之以努力，獎之以剛幹，則勇銳驍果之心不發。經云：眾生與無明怨賊鬥戰，亦不異世閒勍敵。相御世間，則須金鉦壯其氣，鼓鍾擊其忿，鬱怫增其怒，決烈成其力。不資此發勇，不假此振威，何能摧鳴條之戰，拉牧野之師乎？
今與煩惱共戰，當集無漏之智，命無畏之師，控道品之眾，禦六度之侶，建道場之幡，擊甘露之鼓，著弘誓鎧冑，被忍辱袍甲，握智慧弓刀，執堅固箭楯。精進督怠惰，翹勤課不及，發行登懽喜，稅駕頓法雲，種智斷其勇，方便運其略。於是無明老死之賊，協附四魔之軍，影響波旬，困倚天女，憑帶鬼神億千萬眾，擔山吐火，雷電四繞，欲以闇惑之旅，退金剛之師。由乎菩薩忍調無想，積德久善，魔怨稽伏。
一念努力，豁然大明。非法王壞，正法王勝。此並經中之盛事，若不努力，何由辦也？如人營家，晨起夜寐，劬勞督課，便自室內盈實，飢寒不切。但能努力，無所不濟。出世妙行，事不殊俗，若小努力，微復加意，三明六通，不足為難。更運方便，重課心形，信順之忍，漸染自至。豈得空捨，一生虛過，三塗切己力無所施？方復生悔，何嗟及矣！所以努力一門貫通前後者，位心極行，惟此而已。願幽明聖鑑，照覽窮途。故敢發言，託文現意。
豫北二山尚有移，河中一州亦可為，精誠必至霜塵下，意氣所感金石離。
有子刺掌修名立，王生擢髮美譽垂，自來勤心少騫墜，何不努力出憂危？
勝幡法鼓縈且擊，智師道眾紛以馳，有常無我儼既列，無明有縛孰能窺？
大聖詮化，隨機感益，譬若一音說法，各得其解。是故應以現生蒙利者，所以降神母胎，誕聖王宮。
應以出家蒙利者，所以捨金輪位，剃除鬚髮。應以相好蒙利者，所以現成正覺，坐菩提樹。應以實相蒙利者，所以三轉法輪十二部經。應以滅度蒙利者，所以雙樹潛輝，現於涅槃。良由眾生障業煩多。是故聖化隨應不一。然則現於涅槃者，復是增發悲戀之心，以悲慕故善心濃到。凡禮拜像塔，皆宜感發悲心，潸然思慕，慘切其情，追想正法。我不餐仰，泣想如來，不親音旨。如入祖禰之廟，睹靈若在，欷歔無顏。如來慇懃，令我等具諸苦行，而我違背，自墮惡道。在於像末，未蒙解脫。以苦報故，憶如來恩。是以今各歸心，於此像塔。嗚咽涕零，慚顏哽慟。
至心奉為至尊、皇后、皇太子、七廟聖靈、今日信施、龍神八部，廣及一切劇苦眾生。敬禮十方三世一切諸刹土中，所有如來形像、靈廟。敬禮釋迦如來一切現在靈骨舍利。敬禮如來現在頂骨舍利。敬禮如來現在髏蓋舍利。敬禮如來現在眼精舍利。敬禮如來現在一切紺髮紅爪舍利。敬禮如來現在一切指骨舍利。敬禮如來現在一切牙齒舍利。敬禮如來現在衣缽、水瓶、錫杖、眾具。敬禮過去四佛生地並行坐遺迹。敬禮如來得道樹寶塔。敬禮如來轉法輪處寶塔。敬禮如來般涅槃處寶塔。敬禮如來滅後，阿育王造八萬四千塔。敬禮阿育王所造無量諸佛像。敬禮天上、人間、海中、龍宮一切像塔。敬禮此國諸州諸瑞聖像。敬禮此國諸寺諸山無量靈像。敬禮天上、人間、海中、無量形像。願一切眾生不在佛前佛後，常見佛生，常見佛出家，常見佛得道，常見佛涅槃，能建立是無量像塔，盡於來際，佛事不絕。
越人鑄金誠有思，魏後莊木亦云悲，中賢小節猶可戀，去聖彌遠情彌滋。
祇樹蕭條多宿楚，王宮寂寞斯遺基，設像居室若有望，開儀駐景曖如之。
連卿共日獨先後，道悠命舛將無時，傾懷結想惻以慕，垂靈寫照拂塵疑。
諸法本空，寂滅無說，以因緣故，現有文字。當知文字經典，本在破病滅惑為先。惑既八萬四千，故使教門亦有八萬四千法藏。至於病銷惑遣，藥亦隨亡，如筏喻者，可以情悉。然群生沉網，隨言封滯，由此見故，教藥常陳。所以金簡盈於寶殿，玉軸煥於神宮。辯扸空有於假實，表發權智於無方。
故如來一代四十九年，隨緣示教，種種說法，及於涅槃，但有聲教，計隨言說，必致淪亡。然以義理談玄，正宗無昧，言雖得喪，全旨難乖，故立法依，用永刊定，天魔外道，莫敢侵陵。自慧日已沉，法雲遐布，非夫簡冊，無由獻功。尊大迦葉，法門英俊，擊鍾聲告，召集無學，千僧一夏，撰結遺言，十二義求，三藏文攝，多羅葉典，其量莫思。蘊積西夏，將及千載。時運漸染，東翻漢朝。沿彼至今，年垂六百，雜錄正經，七千餘卷。詞義明敏，談味無遺，近則安國利人，遠則超凡證聖。備如卷部，智者尋之。
至心奉為至尊、皇后、皇太子、七廟聖靈天龍八部，乃至十方一切劇苦眾生，敬禮一切真如正法藏，敬禮十方一切諸佛所說法藏，敬禮賢劫初佛拘樓孫如來天龍宮法藏，敬禮拘那含牟尼佛天龍宮中法藏，敬禮迦葉佛天龍宮中一切法藏，敬禮釋迦如來天龍宮一切法藏，敬禮西印度黑蜂山寺一切法藏，敬禮沮渠國大乘十二部法藏，敬禮北印度石壁八字捨身法藏，敬禮神州大國一切眾藏經典，敬禮易州石經、朔州恆安石窟經像，敬禮一切受持三藏諸法師等，敬禮一切禪師、律師、讀誦經典諸行人等。願一切含靈入如是法門，常能總持，廣說教化，通達無礙。
出不自戶將何由？行不以法欲焉修，之燕入楚待駿足，陵河越海寄輕舟。
仁言為利壯已博，聖道弘濟邈難求，通明洞燭煥曾景，深凝廣潤湛淵流。
翼善開賢敷教義，照蒙啟惑滌煩憂，功成弗有名弗居，淡然無執與化遊。
僧稱福田，群道宗尚，斯何故耶？良由發蒙俗之幽心，啟正道之遐趣。拯沉淪，而將濟於三有；御法綱，而弘護於萬齡。由是道被天下，德光四俗，能生善種，號曰福田。德響犍槌，又稱應供。心乖理義，行越法科，則顯乖剃落之容，幽受空樹之報。乃與施主為讎隙，與骨肉為瘡疣。熱血之相可尋，石女之倫不遠。僧護佛藏，明言不迷；智論大經，清範攸屬。固當日須三省，事必九思，念念策心，無時寧舍。方可入三乘之一位，預三寶之一員。盛德可觀，六道歸依，而出有高行難擬。七眾相從為福田，豈非形寄域中，情超域外者也！
流俗纏糾，封付昏迷，處處生著，何能遠出？是以樹立僧寶，為俗良田，令興福力，得出生死，不徒設也。然佛超累表，作範區中，為物受供，而實不受。法在除惑，清淨非情，供養感果，自隨生業。僧含凡聖，形繫往因，縱成無學，猶嬰苦報，身謝無餘，方出諸有。今以形累有緣，多須資待。故凡施者，教多在僧。然供養於僧，備有三寶。故佛有言，隨順我語，供養佛也。為解脫故，供養法也。眾僧受用，供養僧也。有斯理義，故名眾僧良福田矣。
奉為至尊、皇后、皇太子、七廟聖靈天龍八部，乃至十方一切劇苦眾生，敬禮十方一切僧寶，敬禮當來下生佛，兜率天彌勒菩薩僧，敬禮遊方大士文殊師利菩薩僧，敬禮救苦大士觀世音菩薩僧，敬禮護法大士普賢菩薩僧，敬禮滅罪大士虛空藏菩薩僧，敬禮十方一切行大道心菩薩僧，敬禮十方一切行緣覺心辟支佛僧，敬禮十方一切行下乘者諸聲聞僧，敬禮賓頭盧闍住法萬載諸聲聞僧，敬禮佛子羅侯羅住法萬載諸聲聞僧，敬禮剡州山海九億萬住法萬載諸聲聞僧，敬禮三千界內現在一切諸凡聖僧。願一切含靈，常與賢聖同乘正道，開智生福，不墜惡趣，生生遭遇，為善知識，伏除煩惱，得出諸有。
五玉已潤談而信，八桂雖芳風乃操，妙理至言惟聖寶，不自伊人孰弘道？
照空觀法識遷流，撫俗瞻凡厭生老，絕滅情嗜斷懽怡，縱落豪榮棄彫藻。
親愛倏忽信風煙，財利悠悠若塵草，測以龍雲豈日高？濯足江漢更慚皓。
勸請者，慇懃之至意也。由發慇懃之意，則願善之情深矣。是故於一切纖微之善，咸須慇懃勸請，增進令生慧行，不容中廢。然勸請有二，勸請眾生修行戒善，具諸德本；勸請諸佛救護眾生，說法久住。
十方四惡趣，我今悉勸請，修持諸戒行，獲得於人身。
十方一切人，我今悉勸請，令修十善業，得生於天上。
十方諸天人，我今悉勸請，登立正定聚，得離於惡道。
十方諸學人，我今悉勸請，覺察諸煩惱，速證無學地。
十方阿羅漢，我今悉勸請，知非究竟位，惟有一佛乘。
十方辟支佛，我今悉勸請，成就大悲智，教化諸眾生。
人天二乘眾，我今悉勸請，體覺如來藏，修習菩薩行。
一切諸菩薩，我今悉勸請，修行十度行，速登於十地。
兜率天菩薩，我今悉勸請，常轉不退輪，速下度群生。
菩薩智未明，我今悉勸請，金剛滅塵累，顯發真實相。
十方一切佛，初成正覺者，我請轉法輪，安樂諸眾生。
十方一切佛，若欲捨壽命，我今歸命請，願久住於世。
如是佛菩薩，我今皆勸請，發此慇懃心，是故稽首禮。
俟河之清逢聖朝，靈智俯接一其遥，白日馳光不流照，葵藿微志徒傾翹。
遍盈空有盡三界，綿塞宇宙罄八遼，德光業遂升至覺，寂寞常住獨能超。
煎灼欲火思雲露，沉汩使水望舟橋，弘慈廣度昔有誓，法輪道御且徐鑣。
眾生以愚惑故，多懷嫉妒增上之心。是以見人行善，則興惡想，摧毀破壞，不令成就。然彼前人，未必損行，而此嫉者，妄增惱熱，增長惑業，生死不絕。是以聖人調心制意，行此隨喜，亦復勸諸眾生，如說奉行。
十方一切眾，所有微細善，仁義及禮智，孝養謙恭德。
慈和及愛敬，廉貞清潔行，若有如是善，我今悉隨喜。
離欲在家人，奉修如來戒，三歸五八戒，十善菩薩戒。
清淨諸律儀，離惡名聞者，如是諸功德，我今悉隨喜。
飯僧施法衣，浴除煩惱垢，救攝諸貧窮，飢寒窮塞者。
疾病艱危苦，施藥悲憐業，如是等功德，我今悉隨喜。
曠路作好井，橋船度人物，園林池花果，施佛並供僧。
渴乏除熱惱，其福實無量，如是等功德，我今悉隨喜。
造經流法教，燃燈發慧明，習誦及轉讀，決了諸義趣。
若復為人說，倍增歡喜心，如是諸功德，我今悉隨喜。
建立諸塔廟，堂殿及寶刹，彩畫及木像，金銀銅石等。
傳寫諸相好，顯示於法身，如是諸功德，我今悉隨喜。
若有造僧坊，床帳及臥具，令彼息心者，安意於禪林。
出入苦空門，次第寂滅觀，如是諸功德，我今悉隨喜。
如來大慈悲，善說諸法門，發生隨喜行，今我等修學。
隨喜諸聲聞，忍苦度生死，隨喜諸菩薩，不捨惡道受。
隨喜十方佛，無畏天人尊，能於三界獄，引出諸眾生。
願令眾生類，悉得於佛道，是故我隨喜，稽首禮諸佛。
聞善若已、燭良書，見賢思齊美通誥，感幽動地孝有誠，殞首流腸忠為操。
振禮摛文弘憲則，機謀飆勇靜姦暴，明白入素志沖閑，高論窮微契神奧。
捐軀濟物不邀名，輕財貴義豈期報，百行萬善紛塗軌，求誠罄想畢歡蹈。
言迴向者，以不著為義，原一切眾生，備修萬行，捨身命財，所以不得解脫生死者，皆緣耽著果報，不能捨離。若能不執其心，修行攝度，隨有微福，迴施群生，向於佛道者，則於果報不復生著，便於生死蕭然解脫。故經云：如所說修行，迴向為大利。是以一切所作善業，皆應迴向。兼勸眾生，不著果報。何者？即此身形，果報之本，終日養飼，莊嚴彫飾。要必當死，徒為保著。自非愚闇，所以貪愛此身。少有慧明，何得無時不厭？以是智者撫臆論心，不容貪著，迴流生死。
十方諸眾生，所行微善業，仁孝及謙敬，慈愛柔和等。
忠正修禮智，矜逮賑孤窮，如是世俗善，悉迴向佛道。
一切諸外道，種種勤苦行，五熱炙其身，投巖赴水火。
反縛塗灰等，無量諸邪見，今皆為迴向，同歸正覺道。
一切清信士，歸戒行十善，乃至諸女人，亦能修福德。
又能善說法，開化眾妙福，迴以施群生，共成無上道。
一切弟子眾，聞聲即解悟，善來成比丘，乃至四道果。
方便及初觀，苦空非常想，亦迴施群生，共向無上道。
十方諸辟支，自然成緣覺，深悟在別世，曉了因緣法。
隱顯化眾生，獨處樂善寂，如是兼一切，盡迴向佛道。
十方諸菩薩，讀誦於經法，入禪出禪者，勸物行眾善。
如是等三善，一切眾德本，亦迴施群生，歸向無上道。
一切諸善等，乃至賢聖果，解空未能窮，有無不雙盡。
悉令與一切，同入真妙境，若迴有相心，皆向解脫道。
如是諸菩薩，我今勸迴向，發此無著心，是故稽首禮。
悠悠九土各異形，擾擾四俗非一情，驅車秣馬徇世業，市交鬻義衒虛名。
三墨紛紜殊不會，七儒委鬱曾未并，吉凶拘忌迺數術，取與離合實縱橫。
朝日夕月竟何取？投巖赴火空捐生，咄嗟失道爾迴駕，沔彼流水趣東瀛。
原眾惡所趣，皆緣意地貪瞋癡也。自害害他，勿過於此。故經號為根本三毒，能煩能惱，勞擾身心。於緣起惡，三三九種。然此九種，義通善惡。三善根生，名善業道；三不善根，生名惡業道。是故行人常一其心，不令動亂，微起相見，即自覺察。守護六根，不令塵染，常發弘願，以自莊嚴。
願一切眾生，皆從今日乃至菩提，眼常不看貪婬、邪豔、惑人之色，不看瞋恚醜狀、屠裂、愚癡、闇鈍、倨慢，邪眾之色。願見一切十方常住法身之色、菩薩下生八相之色、如來相好、聖眾和會善集之色。
願一切眾生，耳常不聞悲啼愁嘆聲、地獄苦楚聲、餓鬼畜生受苦聲、八苦交對聲、四百四病起發聲、八萬四千塵勞聲。願耳常聞諸佛說法八音聲、八萬四千波羅蜜聲、三乘聖果十地功德如是等聲。
願一切眾生，鼻常不聞殺生滋味飲食之氣、三十六物革囊之氣、發欲羅綺脂澤之氣，五辛能薰九相屍氣。願鼻常聞十方世界諸樹草木之香、五戒、八戒、十善、六念諸功德香，學無學人十地、五分十力、八萬四千諸度無漏之香、十方諸佛說法之香。
願一切眾生，舌恆不嘗眾生有命身肉雜味，能生煩惱滋味。願舌恆嘗甘露不死之味、天自然食在其舌根變成上味、諸佛所食之味、法喜禪悅之味、解脫泥洹最上勝味。
願一切眾生，身常不覺邪婬細滑、生欲樂觸、不覺鑊湯寒冰之觸，餓鬼畜生諸苦惱觸、四百四病、寒熱風霜，蚊虻蚤虱、飢渴困苦等觸。願身常覺清涼強健，心悟安隱，證道飛行八自在觸。
願一切眾生，皆從今日乃至菩提，意常覺知九十八使、八萬四千塵勞之法、十惡五逆、九十六種邪師之法，三塗可厭，生死大苦。願意常知一切眾生皆有佛性，佛為醫王，法為良藥，僧為看病者，為諸眾生治生死患，令得解脫，心常無礙，空有不染。
心所期兮彼之岸，何事浮俗久淹逭？照慧日兮駕法雲，騰危城兮出塵館。
芳珠燁兮聞歲時，寶樹颻兮警昏旦，清露搏甘永以挹，喜園流采常為玩。
無待殷鼎方丈羞，安用秦箏纖指彈？勤誠款願長不渝，習苦塵勞從此捍。
福者，何耶？所謂感樂受以安形，取歡娛以恱性也。然則法王立法，周統識心，三界牢獄，三科撿定：一、罪，二、福，三曰道也。罪則三毒所結，繫業属於鬼王，論其相狀，後篇備列。福則四弘所成，我固屬於天主。道則虛通無滯，據行不無明昧。昧則乘分小大，智涉信法。明則特達理性，高超有空。斯道昌明，如別所顯。
今論福者，悲敬為初。悲則哀苦趣之艱辛，思拔濟而出離；敬則識佛法之難遇，弘信仰而澄神。緣境乃涉事情，據理惟心為本。故虛懷不繫，則其福不迴於自他；倒想未移，則作業有乖於事用。故綿古歷今，相從不息。王者識形有之非我，興住持於塔寺。餘則困於不足，多行施以周給。是知為有造業，未曰超升。多由起過，重增生死。故云：為有造罪，一向須捨，為有起福，雖行不著。由斯意致，位行兩分，滯則增生，捨則增道。道據逆流，出凡入聖。福則順生，興倒結業。故啟福本，擬歷賢明。
北代、南晉、前秦、前燕、南燕、後秦諸帝與太山朗法師書皇帝敬問太山朗和尚。承妙聖靈，要須經略，已命元戎。上人德同海岳，神筭遐長，冀助威謀，克寧荒服。今遣使者送素二十端，白氈五十領，銀鉢二枚，到願納受。
皇帝敬問太山朗和尚。承叡德光時，飛聲東嶽，靈海廣淹，有生蒙潤。大人起世，善翼匡時，輒申經略，懸稟妙筭。昔劉曜創荒，戎狄繼業，元皇龍飛，遂息江表。舊京淪沒，神州傾蕩，蒼生荼蓼，寄在左衽。每一念至，嗟悼朕心。長驅魏趙，掃平燕代。今龍旗方興，剋復洢洛。思與和尚，同養群生。至人通微，想明朕意。今遣使者送五色珠像一驅，明光錦五十疋，象牙簟五領，金鉢五枚。到願納受。
僧朗頓首頓首。夫至人無隱，德生為聖。非德非聖，何敢有喻？夫曰出家，栖息塵表，慕靜山林，心悕玄寂，靈跡難逮，形累而已。奉被詔命慰及應否，大晉重基，先承孝治，惠同天地，覆養無邊。願開大乘，伸揚道味。僧朗頓首頓首。
皇帝敬問太山朗和尚。大聖膺期，靈權超逸，蔭蓋十方，化融無外。若山海之養群生，等天地之育萬物。養存生死，澄神寂妙。朕以虛薄，生與聖會，而隔萬機，不獲輦駕。今遣使人安車相請，庶冀靈光迴蓋京邑。今并送紫金數斤，供鍍形像，絹綾三十疋，奴子三人，可備洒掃。至人無違，幸望納受。想必玄鑑，見朕意焉。
僧朗頓首頓首。如來永世，道風潛淪。忝在出家，栖心山嶺，精誠微薄，未能弘匠。不悟陛下遠問山川，詔命慇懃，實感恩旨。氣力虛微，未堪跋涉；願廣開法輪，顯保天祚。僧朗頓首頓首。蒙重惠賜，即為施設，福力之功，無不蒙賴。貧道才劣，不勝所重。
皇帝敬問太山朗和尚。澄神靈緒，慈蔭百國，凡在含生，孰不蒙潤？朕承籍纂統，方夏事膺。昔蜀不恭，魏武含慨。今二賊不平，朕豈獲安？又元戎剋興，征掃暴亂。至人通靈，隨權指化。願兵不血刃，四海混伏，委心歸誠，久敬何已。今遣使者送官絹百疋，袈裟三領，綿五十斤。幸為咒願。
僧朗頓首頓首。能仁御世，英規遐邈，光敷道化，融濟四海。貧道忝服道味，習教山林，豈惟詔旨，諮及國難。王者膺期，統有六合。大能并小，自是常倫。若葵藿之傾太陽，飛步之宗麟鳳。皇澤載融，群生繫仰。陛下高明，何思不服？貧道窮林，蒙賜過分。僧朗頓首。
皇帝敬問太山朗和尚。遭家多難，災禍屢臻。昔在建煕，王室西越，賴武王中興，神武御世，大啟東夏，拯拔區域，遐邇蒙蘇，天下幸甚。天未忘災，武王即晏，永康之始，西傾東蕩。京華主上播越，每思靈闕，屏營飲淚。朕以無德，生在乱兵，遺民未幾，繼承天祿。幸和尚大恩，神祇蓋護。使者送絹百疋，并假東齊王，奉高、山荏二縣封給。書不盡意，稱朕心焉。
僧朗頓首。陛下龍飛，統御百國，天地融溢，皇澤載賴。善達高鑑，惠濟黔首，蕩平之期，何憂不一？陛下信向三寶，恩旨殊隆。貧道習定，味靜深山，豈臨此位？且領民戶興造靈刹，所崇像福，冥報有歸。僧朗頓首頓首。
皇帝敬問太山朗和尚。懃神履道，飛聲映世，休問遠振，常無已已。朕京西夏，思濟大猷。今關未平，事唯左右，已命元戎，剋寧伊洛。冀因期會，東封巡省，憑靈仗威，須見指授。今遣使者送金浮圖三級、經一部、寶臺一區。庶望玄鑑，照朕意焉。
洽稽首和南。夫教之所由，必暢物之所未悟。物之所以通，亦得之於師資。雖玄宗冲緬，妙旨幽深，然所以會之者，固亦簡而易矣。是以致雖遠，必假近言以明之，理雖昧，必借朗喻以徵之。故夫殆墜之旨，可得之於千載，將絕之趣，可悟之於一朝。今本無之談旨，略例坦然，每經明之，可謂眾矣。然造精之言，誠難為允，理詣其極，通之未易。豈可以通之不易，因廣異同之說。遂令空有之談，紛然大殊，後學遅疑，莫知所擬。
今道行指歸，通敘色空，甚有清致。然未詳經文為有明旨耶？或得之於象外，觸類而長之乎？今眾經甚多，或取譬不遠，豈無一言昭然易喻？古人有云：聖人之言可能，使人信之不可能。是以徵之於文，未知所釋。今故諮其數事，思聞嘉誨，以啟其疑。洽稽首和南。
維年月朔日。弟子皇太子諱稽首和南十方諸佛，一切賢聖。
夫至理可祈，必憑誠於正覺，極妙有感，乃歸仰於真如。然後取證現前，獲驗茲日。去歲皇帝，暫虧御膳，小廢乾行。四海震遑，百司戰竦。諱歷劫多幸，夙世善緣，忝生王家，叨守儲嗣。臣子心地，倍用焦迫。禁門旦啟，欣問豎之安，城扉早闢，訪膳夫之宰。祇樹獨園，伏膺下拜，伽藍精舍，繞足頂礼。百神儆衛，萬福具臻，曾不信宿，聖躬和愈。豈非三寶之弘慈，十号之法力？既而天從心欲，誠願克果。
今於崇正殿，奉還法會千僧，仍留百僧八關行道。又度二士同日出家。惟願藉此功德，奉資皇帝陛下，壽與南山共久，年將北極俱長。道懋農軒，德高堯舜。上界八萬之劫可期，下方七百之祚未擬。元良之位，長守膝下之懽；上嗣之所，永保懷䄂之愛。
以茲法田，奉中宮皇后殿下。福履攸善，無思不届。天母之德，厚載不能加，任姒之盛，坤儀寧足匹。末及諸王妃主宮掖嬪房，未來因緣過去眷属，並同茲辰，預此慈善。
又普為積苦餓鬼，受罪畜生，三途八難，六道十惡，水陸蠢動，山藪翾飛，濕生化生，有想無想，皆藉今日慈悲，咸簉浣濯。人天攝受，幽顯證明，庶憑眾力，共相津濟。謹疏。
優婆塞沈君敬白十方三世諸佛，本師釋迦如來安養，阿弥陀世尊，一切眾聖，今日道俗諸大賢德。
夫形非定質，眾緣所聚，四微不同，風火亦異。析而離之，本非一物。燕肝越膽，未足為譬。靜念求我，無時可得。而積此淪昏，生生不已。一念儻值，曾未移時，障習相蕩，旋迷厥路。横指空呼，名之為有，豐己傷物，日夜靡休。蓄身外之財，以充其欲，攘非己之分，用成其侈。豈直溫肌歉腹，若此而已哉？至於積篋盈藏，未嘗登體，溢俎充庖，既飫斯棄。曾不知粟帛所從，事非因己，悠悠黔首，同有其分。離多共寡，猶或未均，我若有餘，物何由足？仁者之懷，不應若此，侵他之財，世稱為盗。盗之甚者，孰過於斯？幽顯推求，無一或可。
君仰藉時來，久乘休運。玉粒晨炊，華燭夜炳。自此迄今，歷年三十，遂乃服冕榮國，裂土承家。潤盈身已，慶流僕妾，室非懸磬，俸有兼金。救寒止於重裘，而笥委餘襲，冬夜既蒙累繭，而櫝有贏衾。自斯已上，侈長非一。雖等彼豪，其陋已甚。方諸窶室，所邁寔多，悟此非常，事由諸佛，有懷捨散，宜光道場。飢寒困苦，為患乃切，布滿州縣，難悉經緣。其當稱力因事，一旦隨年。頭目髓腦，誠難輕慕，虧己贍物，未易頓行。
誓欲廣念深恩，積微成著，施路檀門，冀或能踐。以大梁天監之八年，歲次玄枵，日殷鳥度，夾鍾紀月十八日，在於新所，創蔣陵皇宅，請佛及僧，髣髴祇樹，息心上士，凡一百人。雖果謝菴園，飯非香國，而野粒山蔬，可同屬厭，兼捨身資服用，百有一十七種，微自捐撤，以奉現前眾僧。
夫室家患苦，刀俎非切，制除蕭散，形質超然。蠢彼群生，咸有佛性，不因翦削，此路莫由。緣業舛互，世諦煩記，變形改飾，即事為難。故開以八支，導彼清信，一日一夜，同佛出家。本弘外教，事非僧法，而世情乖舛，同迷斯路。招屈名僧，寘之虛室，主人高臥，取逸閑堂，呼為八關，去之實遠。雖有供施之緣，而非斷漏之業。
約今謹自，即朝至于明旦，排遣俗累，一同善來。分留上德，勖成微志，藉此輕因，庶證來果。功德之言，非所敢及。
弟子蕭王，上白諸佛世尊，道德僧眾。
夫色固無象，觸必歸空，三世若假，八微終散。雖復迴天震地之威，窮於寂滅；齊冠楚組之麗，靡救埃壤。而嗜欲易繁，每疚心術，捨施難弘，用迷假照。弟子樹因曠劫，嚮報茲生，託景中琁，聮華日釆，玉組夙紆，蕃麾早建。蘭池紫燕之乘，擾於外閑；黼帳翠帷之飾，光於中寢。徒以心源亟滯，情路未昭，識謝兼忘，理慚獨悟。不能叶調五氣，綏御六神，霜暑或褰，風露時舛。是以敷襟上寶，栖誠妙覺，敬捨肌膚之外凡百一十八種，當令經衛夙理，府給時順，萬祉雲翔，百妖窮滌，望北極而有恆，瞻南山而同永。又願宸居納祐，則天均慶，少陽分福，儷日承休。儲妃闡膺祥之符，皇支廣惟祺之祚。敬飾崇甍，嚴置寶幄，仰延息心，旁旅清信。勖茲弘誓，證其幽疑，庶可以感降禎和，招對靈應，玄塗匪昧，要之無爽。
弟子沈約，上白十方諸佛、十方諸大聖，今日見前眾僧。
三界非有，五陰皆無。四倒十纏共相和合。一切如電，揮萬劫於俄頃；丘井易淪，終漂沉於苦岸。迷塗遂遠，弱喪忘歸，區區七尺，莫知其假，耳目之外，謂為空談。靡依靡歸，不信不受，生靈一謝，再得無期。約所以撫心自惻，臨踐非譬者也。至聖凝寂，無跡可尋，緣應所感，事惟拯物。持鉢安行，出彼祇樹，不逾停午，以福眾生，芳塵餘法，峨然未改。約以往夏，遘罹痾疾。
帝上哀矜，深垂愍慮。以月次徂暑，日在丙寅，仰會千僧於其私宅，隆慈重施，弗知所限。既已奉祇洪德，又思自罄家財，一舉盈千，力難私辦，稍而後滿，事或易充。草堂約法師於所住山寺為營，八集其一。仰憑上定林寺祐法主，今月二十九日，第十會集百僧，於所創田廬。福不唐捐，聞之經訓，心路皎然。又過於此，凡有涓毫，應證來業，無巨無細，咸歸聖主。仰願十方，共明此誓，豈足少酬天眷？蓋以微寄誠心云尔。
弟子蕭綱，以今日建齋設會，功德因緣，歸依十方盡虛空界一切諸佛，歸依十方盡虛空界一切尊法，歸依十方盡虛空界一切聖僧。
竊聞涅槃經言：身如畫水，隨畫隨合。是身不淨，九孔常流，凡夫愚人常行味著，愚痴羅刹，止住其中。又如瑞應經言：沙門之為道也，捨家妻子，捐棄愛欲，斷絕六情，守戒無為。其清淨得一心者，則萬邪滅矣。一心之道謂之羅漢，聲色不能染，榮位不能屈，難動如地，以免憂苦。故知出恩愛獄，薄俗為難。善來比丘！其福深重。
弟子以此因緣，今日度人出家。願一切六道四生，常離愛欲，永拔無明根，削遣闇惑心。修習般若慧，足踐輕輪之光，口說懸珠之辯。被忍辱鎧，秉智慧刀，乘菩薩車，坐如來座。結纏披解，頂相光明，戒因清白，後報尊重。所有果業，皆悉勝出，受持法藏，為佛真子，一切道行，皆悉能行，一切大誓，不休不息。
仰願十方盡虛空界一切諸佛，仰願十方盡虛空界一切尊法，仰願十方盡虛空界一切聖僧，咸加證明。
又仰願十方盡虛空界一切諸天，仰願十方盡虛空界一切諸仙，仰願十方盡虛空界一切聰明正直守護一切善神。又願今日現前幽顯大眾，咸加證明。
今日誓願，使弟子蕭綱，得如所願，滿菩提願。一切眾生皆悉隨從，得如所願。願皆礼一拜。
夫五宅易昏，四流不泊，業動心風，情漂愛焰。自非識達真空，照靈珠於難曉；神緣妙境，蓄慈根於未化。無以卻此四魔，登茲十善。今列莚肅靜，高宇閑邃，香吐六銖，烟浮五色。目睹金容，耳餐玉韻，無容使情緣異染，形不肅恭。類倚於鴛宮，同力於羊角。宜制此心蛇，祛斯醉象，立制如左，咸勉聽思。謹條八關齋制如左。
睡眠籌至不覺，罰礼二十拜，擎香鑪聽經三契，一。
出不請刺，罰礼十拜，二。
出過三契經不還，罰礼十拜，三。
鄰座睡眠，維那至而不語者，罰礼十拜，四。
鄰座睡眠，私相容隱，不語維那者，罰礼十拜，五。
維那不勤聽察，有犯制者不即糾舉，為眾座所發覺者，維那罰礼二十拜，擎香鑪聽經三契，六。
白黑維那更相糾察，若有阿隱，罰礼二十拜，七。
聽經契終，有不唱讚者，罰礼十拜，八。
請刺無次第，罰礼十拜，九。
請刺白黑，刺有誤者，罰礼十拜，十。
郢州某甲敬白。竊以布金須達，表精舍於給園；影石仙人，造伽藍於離越。莫不事表區中，心憑真外。但四纏惑惱，去善源而無滌；五濁重繭，非慧刃而安揮。故以愍彼濕薪，傷茲渧器。
今於郢州某山，為十方僧建立招提寺。縈負郊原，面帶城雉，枕倚巖壑，吐納煙雲。重門洞啟，未創飛行之殿；步櫩中宿，猶寡密石之功。嚴飾之理難階，瓶鉢之資已罄。道俗儻能微留善念，薄獎勝緣，則事等觀香，義同錫乘。昔人修檀捨，手雨七寶，前賢薄施，掌出雙金。福有冥移，言無多遜。謹白。
臣綱啟。殿師吳苗奉宣敕旨，垂賚鬱泥細納袈裟一緣。分同妙葉，界寫長塍，拂石慚華，裁金非重。是日新染，厥惟田服，方使幽貞芳杜，恥緝芙蓉，仙客排雲，羞裳飛羽，穢食凡軀，無明暗識，叨恩每重，荷澤難勝，不任銘戴之至。謹奉啟事謝。謹啟。
臣綱啟。蒙賚鬱泥納袈裟一緣。荀鍼秦縷，因製緝而成文；魯縞齊紈，藉馨漿而受采。初開篋笥，便睹舍衛田疇；不出戶庭，坐視南山塍陌。竊以三銖輕軟，稱美服於淨居；千金巨麗，得受用於迦葉。而湛恩特被，萃此愚躬，霜降授衣，曲澤便及。喜溢心崖，如從空中所墜；忽不自知，更謂寶支所出。彩襮四色，事非離世，鉤蘭兩葉，殊澤實隆。不任荷戴之至，謹奉啟事謝聞。謹啟。
臣綱啟。宣傳左右俞景茂奉宣敕旨，垂賚鬱泥直納九條袈裟一緣。精同織縷，巧均結毳，邁彼良疇，成斯妙服。雖復貴比千金，輕踰二兩。無以匹此洪恩，方斯殊賚。臣臥疾累旬，未堪行踐，不獲即被新染，陪侍寶坊。塵緣穢體，愧荷相集。不任慚悚之至。謹啟事謝聞。謹啟。
菩薩戒弟子蕭綱，歸依十方盡虛空界一切諸佛，歸依十方盡虛空界一切尊法，歸依十方盡虛空界一切聖僧。
積習長夜，輪轉覆灰，末劫易危，煩流難拯。不樹兩門，豈修二翼？常恐虛蕉染惑，永結駃河，愛藤懸網，長垂苦岸。敢承三寶覺悟之力，於幽顯前發弘誓願。
今願為武當山太平寺，并此鎮望楚、白塔、同安、習善、延明、頭陀、上鳳林、下鳳林、廣嚴等寺，皆盡形壽永為檀越。雖七寶四事，多謝往賢，一念片言，庶符般若。方類不滅之燈，終非起煙之密。
以此功德，仰福皇帝春宮，家國內外，咸同此善，乃至天龍八部、六道四生，普皆蒙福。
僚紀大士廣濟，義非為己，導引群生，種種方便。所以虛己樂靜，表之內經，礭乎難拔，著自外典，又加獨往，斯意足論。隱不隔真，乃為菩薩。
廬山東林寺禪房智表法師，德稱僧傑，實號人龍。懷道守素，多歷年所，不為事屈，不為時伸。上下無常，一相無相。遂能捨彼耆闍，來遊垢濁，興言一面，定交杵臼。余以薄德，謬臨大邦，教義未聞，貴賢總至。昔綺季之出漢年，樊許之興唐日。茲迺聖主流慈，天澤滂被，異人間出，復在此辰，不勝舞蹈帝之恩普也。
剋今月十日，於西賢寺設無礙會，并致敬開士，躬諮勝福，下筵餐道。凡厥民隸，爰及庶士，罔不率從，咸皆請業，上答乾慈，永同彼岸。外依事宣行。
暮春美景，風雲韶麗，蘭葉堪把，沂川可浴。弟邵南寡訟，時綴甘棠之陰；冀州為政，暫止褰襜之務。唐景薦大言之賦，安太述連環之辯，盡遊玩之美，致足樂耶？
吾春初臥疾，極成委弊。雖西山白鹿，懼不能瘉，子豫赤丸，尚憂未振。高臥六安，每思扁鵲之問；靜然四屋，念絕修都之香。豈望文殊之來，獨思吳容之辯。屬以皇上慈被率土，甘露聿宣。鳴銀鼓於寶坊，轉金輪於香地，法雷驚夢，慧日暉朝，道俗輻湊，遠迩畢集。聽眾白黑，日可兩三萬。
獨以疾障，致隔聞道，豈止楊僕有關外之傷，周南起留滯之恨？第十三日始侍法筵，所以君長近還，未堪執筆。敬祖前邁，裁欲勝衣。每自念此，愍然失慮江之永矣。寤寐相思，每得弟書，輕痾遣疾。尋別有信，此無所伸。
五翳消空，韶光表節，百花異色，結綵成春。道體何如？恒清宜也。對玩清虛，既在風雲之表；遊心入理，差多定慧之樂。弟子俗務紛糾，勞倦特深，睠然北嶺，欽賢已積。會遇之期，庶必可孱，有緣之儔，事等飢渴。佇望來儀，一日三歲，想思弘利益，理當無爽。指遣此信，無述寸衿。綱和南。
旦來雨氣，殊有初寒，攝衛已久，轉得其力。雖他方法界略息化緣，祇洹之裹，恒有語對，眷佇之深，無時不積。久因倩師，頻述方寸，不知巧笑之僧，頗為津及不耳。前昨已來，微事義聚，龍象畢同，應供皆集。慧炬開心，甘露入頂，聞之善謔，特盡歡怡，想味之懷，轉復無極。
昔幼年經聞制旨，受道日淺，北面未深，雖異禪那，事同花水。今改西下，特蓄本心，訪理質疑，屬在明德，不謂般若留難。現疾未瘳，問津無地，歎恨何已，伏承輿駕，尋幸伽藍，冀於此時得一覯止。辯論青豆之房，遣惑赤花之舍。追往年之宿眷，述即日之寸心。此事必期，冀非爽指，遣兹承問，佇有還書。綱和南。
菩薩蕭法車置郵，大士劉智藏侍者。自林宗遄反，玄度言歸。以結元禮之心，彌益真長之歎。故以臨風望美，對月懷賢。有勞寤寐，無忘興寢。方今玄冥在節，歲聿云遒。日似青緹，雲浮紅蕊，清臺炭重，北宮井溢，想禪悅為娛，稍符九次，成誦之功，轉探三密。山閒芳杜，自有松竹之娛；巖穴鳴琴，非無薜蘿之致。修德之暇，差足樂也。昔韓梅兩福，求羊二仲，鄭林騰名於馮翊，周黨傳芳於太原。或有百溢可捐，千金非貴，松子為餐蒲根是服，未有高蹈真如，歸宗法海。梵王四鶴，集林籞而相鳴；帝釋千馬，經丘園而跼步。有一於此，猶或稱奇，兼而揔之，何其盛也！
故知南臨之水，已類呂梁之川；北眺之山，彌同武安之嶺。豈復還思漵浦，尚想彊臺，睠彼漢池，載懷荒谷，以此相求心可知矣。僕久厭塵邦，本懷人外，加以服膺常住，諷味了因，弥用思齊，每增求友，常欲登卻月之嶺，蔭偃蓋之松，挹琁玉之源，解蓮花之劍。藩維有限，脫屣無由。每坐向詡之床，恒思管寧之榻，夢匡山而太息，想桓亭而延佇。白雲間之，蒼江不極，未因扺掌，我勞如何？想無金玉數存，抑亦弱水難航，猶致書於青鳥；流川弗遠，佇芳音於赤玉。鶴望還信，以代萱蘇，得志忘言，此寧多述？法車叩頭叩頭。
周中書風趣高奇，志託夷遠，真情素韻，冰桂齊質。自接采同栖，年逾一紀，朝夕聮事，靡日暫違。每受沐言休，逍遥寡務。何嘗不北茨遊覽，南居宴宿，春朝聽鳥，秋夜臨風。匪設空言，皆為實事。音容滿目，言笑在耳，宿草既陳，楸檟將合。眷往懷人，情不勝慟。
此生篤信精深，甘此藿食，至於歲時包篚，每見請求，凡厥菜品，必令以薦。弟子輒靳而後與，用為歡謔，其事未遠，其人已謝。昔之諧調，倏成悲緒，去冬今歲，人鬼見分。石耳紫菜，愴焉興想，淚下不禁。指遣恭送，以充蔬僧一飯，法師與周，情期契闊，非止恒交。覽物存舊，弥當楚切。痛矣如何，往矣奈何！弟子沈約和南。
大憙稽首和南。大憙精誠無感，奄丁禍罰，攀號永往，五內屠鱠。自咎自悼，萬歿何補？慈母臨終正念不亂，繫想諸佛及本師，至乎壽盡。凡夫戀著，母子恩深，嬰此長別，肝心破潰，不能自任。遺旨以三十兩上金，奉別充道場功德。九月二十八日，奉營安厝。終始永畢，不可復希，長號懊惱，無心茍存。伏度聞問，理垂哀愍，所希運心救拔，必使亡靈遊於淨土，不圖此啟，臨紙崩絕。大憙和南。
弟子孤子筠頓首，稽首和南。弟子舋結幽明，備嬰荼蓼，攀援崩踊，肌髓糜潰，尋繹煩冤，肝腸寸斷，號天叩地，永隔精誠。捨命捐軀，終無補益，思欲仰福，廣為法事。以申罔極之痛，少寄追慕之誠。鑄像度僧，仰遵法教，建齋設會，務依經典。敷說大乘，誘度群生，其福不淺。
仰惟大正法師，道心純淑，至德凝深，智包空有，照通真俗。多聞不窮，機辯無礙，一代師匠，四海推崇。弟子宿植善因，早蒙親眷，情同骨肉，義等金蘭。外書所謂冥契神交，內典則為善友知識。
敬藉微緣，敢陳大願。來歲夏中，欲仰請講說。弘法之情，既無彼此，眷愛之深，特希降屈。公私道俗要請既多，故預諮聞，必願允遂。豈圖一旦，忽有斯白，臨紙崩衄，厝言無次。弟子孤子王筠頓首頓首。稽首和南。
筠頓首頓首。高秋凄爽，體中何如？願比勝約，承入東礼拜，用深傾仰。昔藩后遨遊，不無是事，或龍舟水嬉，或臨川送遠。鏦金飛旆，泛此安流。猶復見重良書，以為盛德，未有選日簡辰，歸誠繫念。尋法城之遊，逗祇園之聚，翹心讚歎，無以譬說。僕風疾增瘵，蹇廢蓬門，不獲執離，弥深傾滿。願敬勖。白書不次。王筠頓首頓首。
孝綽和南。辱誨垂示，敕旨所答劉太僕思效啟。義窮深遠，語兼巧便。伏聞希有，身心踊躍。昔戈盾夾車，備不虞於周后；兵旗引駕，防未然於漢君。斯皆執心黃屋，瑞無紺馬。事極寰宇之中，理隔天人之外。皇上自茲善覺，降跡閻浮，以住地之心，行則天之化。故能慈導三有，仁濟萬物。猶以法藥未周，寶船不倦，解劍卻蓋，躬詣道場。瑞花承足，人觀雕輦之盛；金輪啟路，物睹重英之飾。顯實開權，事均祇鷲，本無四畏，寧慮五怨？思效遂膚，引梁丘隨劍之說，日磾觸瑟之辭。何異迴龍象於兔徑，注江海於牛跡？聖旨慇懃，曲相誘喻。豈直淨一人之垢衣，將以破群生之暗室。
弟子世傳正見，幼睹真言。但惑網所縈，塵勞自結，微因宿植，仰逢法教，親陪寶座，預餐香鉢。復得俱聽一音，共聞八解，庶因小葉，受潤大雲。猥蒙開示，深自慶幸，不勝歡喜，略附陳誠。劉孝綽和南。
齊興二十有三載，區宇乂安。列聖重光，百神受職，天平地成，礼諧樂暢，劍戟亡鑄，江海無波。皇帝體膺上哲，運鍾下武，以至德字黔首，大明臨赤縣。深仁俯漏，惠化潛通，榮鏡六幽，昭蘇八表。唐旌已立，芻輿不遠而至，殷網既開，肖翹咸遂其所。壇凝休氣，渚幕榮光，玄扈告符，翠媯啟籙，阿閣朝諠，棘林夜靜。西琯協律，南鬯迎神。衣魚操龜之俗，懷音請吏；反踵修股之渠，膜拜空首。四海懾然，中外禔福，尉候無警，書軌大同。猶以為負扆垂旒，人世微業，功成治定，域中小道，投心覺海，束意玄門，手執明珠，頂受甘露。
調御天人，不徇巖廊之重；明行具足，寧屑裘冕之尊。十力四心，東漸西被，日月出矣，風雨潤之。屠門鮑肆，化成嚴淨之所；蜉蝣蟪蛄，網於仁壽之域。參墟奧壤，王跡所基，密都是宅，別館攸在。襟帶遐長，原陸爽秀，高巖鬱起，作鎮東偏。峰羅群玉，鷲頭之狀非美；樹列三珠，雞足之形可陋。洞穴條風，生和雅之曲；圓珠積水，流清妙之音。
于時，玉燭調年，金商在律，職方具礼，旋駕西巡。六龍齊轡，七萃按部，雷動雲移，凝鑾佇蹕。乃建仁祠于彼勝地，成之不日，既麗且康。昔周夜初明，漢池云鑿，事隔荒裔，道若存亡。哲王馭歷，弘濟區有，前聖後聖，旦暮為期。
以此勝因，仰為武成皇帝及清廟聖靈。願西遇彌陀，上征兜率，雄視三界，高臨四衢。百年之神，俯輕群后，一音所導，遠同佛日。皇太后福踰姜水，祉邁塗山，壽比太陰，業均厚載。聖主齊明兩曜，合德二儀，受錄錯於靈河，開金簡於仙嶽。龍官鳥紀，未可匹其光大，像天任地，焉能喻其長久？皇太子德茂元良，道高上嗣，牢籠啟誦，孕育莊丕。六宮眷属、諸王昆弟，皆智慧莊嚴，玉華松茂，永侍披香，長固磐石。
以茲博利被於萬品，當使法界虛空，生靈動植，俱沐定水，同蔭法雲。斯誓或差，無取正覺。
門下皇居帝邑，揆日瞻星，仞雉有常，几席斯在。雖今古推移，文質代變，而成世作範，義貴適時。朕奄家四海，作孚萬國，當陽負扆，深存庇甿，濟下利物，無忘懷抱，昭仁訓儉，不遺造次。今臨嚮聽朝，咸極崇廣。宴息之所不乏溫華，每謂為之者勞，居之者逸。至於離宮別館，有時遊幸，耳目所及，聊可忘懷，而乃千門洞啟，萬柱周架。上迫雲漢，下臨雷雨，巧極金銅，麗殫珠璧，眷然長想，良非宿心，三臺並列，蕪穢自久。天保之末，經構甫興，仍創棟宇，規摹宏博，有司過實，匠人逞功，萌庶勞止，縻費難量。既非殿寢正所，便為虛衛之地。凝華生白，經歷歲年，不翦茅茨，事頗逼下，卑其宮室，有可庶幾，顾茲侈麗，豈伊寧處？
自魏朝失政，九域崩離，人神無主，實求明聖。我太祖獻武皇帝，握茲乾紀，執斯地絡，懸持日月，嘯吒風雲，糾忠貞以成務，感靈徵而大造。爰以克定之初，躬圖道場之業，神跡冥果，理燭幽明。
朕嗣膺寶祚，永惟家祉，仰祗先志，尚竦玄門。思展聿修之重，念歸喜捨之大。肌膚匪吝，國城何寶？期濟率土，至於圓極，可以三臺宮為大興聖寺，此處極土木之壯，窮丹素之妍。奇怪備於刻削，光華畢於圖彩。顾使靈心盻饗，神物奔會，真覺惟寂，有感必通，化為淨土，廣延德眾。心若琉璃，法輪常轉，灑甘露於大千，照慈燈於曠劫。
制詔：孝感通神，瞻天罔極，莫不布金而構祇洹，流銀而成寶殿。方知鹿苑可期，鶴林無遠。敢緣雅頌，仰藉莊嚴，欲使功侔天地，興歌不日。可令太師晉國公揔監，大陟岵、大陟屺二寺營造。
門下風樹弗靜，隙影如流，空切欲報之心，徒有終身之慕。伏惟太祖武元皇帝，窮神盡性，感穹昊之靈；膺籙合圖，開炎德之紀。魏氏將謝，躬事經綸，周室勃興，同心匡贊。間關二代，造我帝基，猶夏禹之事唐虞，晉宣之輔漢魏。往者梁氏將滅，親尋構禍，蕭察稱兵，擁眾據有襄陽，將入魏朝，狐疑未決。先帝出師樊鄧，飲馬漢濱，彼感威懷，連城頓顙。隋郡安陸未即從風，敵人騁輔車之援，重城固金湯之守，乃復練卒簡徒，一舉而剋。始於是日遂啟漢東。蕭繹往在江陵，後梁稱制，外通表奏，陰有異圖，心跡之閒，未盡臣節。王師薄伐，帝旅推鋒，誅厥放命，继其絕祀。
有齊未亡凶徒孔熾，連山巨防，艱危萬重。晉水之陽是其心腹，於是鳴夔執鉞，假道北鄰，皮服欽風，煙隨霧集，懸兵萬里，直指參墟，左縈右拂，麻積草靡。雖事未既功，而英威大振。齊人因以挫衄，
周武賴以成功。尚想王業之勤，遠惟風化之始。率夷狄而制東夏，用偏師而取南國。豈徒湯征葛伯，周伐崇侯而已哉！積德累功，福流後嗣，俾朕虛薄，君臨區有。追仰神猷，事冥真寂，降生下土，權變不常。用輪王之兵，伸至人之意。百戰百勝，為行十善。故以干戈之器，已類香花，玄黃之野，久同淨國。
思欲崇樹寶刹，經始伽藍，增長福因，微副幽旨。昔夏因導水，尚且銘山，周曰巡遊，有聞勒石。帝王紀事，由來尚矣。其襄陽、隨州、江陵、晉陽並宜立寺一所，建碑頌德。庶使莊嚴寶坊，比虛空而不壞；導揚茂實，同天地而長久。
門下。昔歲周道既衰，群凶鼎沸，鄴城之地，寔為禍始。或驅逼良善，或同惡相濟。四海之內，過半豺狼；兆庶之廣，咸憂吞噬。朕出車練卒，盪滌妭醜，誠有倒戈，不無困戰。將士奮發，肆其威武。如火燎毛，殆無遺燼。于時，朕在廊廟，任當朝宰，德慚動物，民陷網羅。空切罪己之誠，唯增見辜之泣。然兵者凶器，戰實危機。節義之徒，輕生忘死，干戈之下，又聞殂落。興言震悼，日久逾深。永念群生，蹈兵刃之苦，有懷至道，興度脫之業。
物我同遇，觀智俱愍，思建福田，神功祐助。庶望死事之臣，菩提增長；悖逆之侶，從闇入明。並究苦空，咸拔生死。鯨鯢之觀，化為微妙之臺；龍蛇之野，永作頗梨之鏡。無邊有性，盡入法門。可於相州戰地，建伽藍一所，立碑紀事。其營構制度，置僧多少，寺之名目，有司詳議以聞。
大業三年正月二十八日，菩薩戒弟子皇帝總持，稽首和南十方一切諸佛，十方一切尊法，十方一切賢聖僧。
竊以妙靈不測，感報之理遂通；因果相資，機應之徒無爽。是以初心爰發，振動波旬之宮；一念所臻，咫尺道場之地。雖則聚沙蓋鮮，實覆篑於耆山；水滴已微，乃濫觴於法海。弟子階緣宿殖，嗣膺寶命，臨御區宇，寧濟蒼生，而德化弗弘，刑罰未止，萬方有罪，寔當憂責，百姓不足，用增塵累，夙夜戰兢，如臨淵谷。
是以歸心種覺，必冀慈愍。謹於率土之內，建立勝緣，州別請僧，七日行道，仍總度一千人出家。以此功德並為一切，上及有頂，下至無閒，蝖飛蠕動，預稟識性。無始惡業，今生罪垢，藉此善緣，皆得清淨。三塗地獄，六趣怨親，同至菩提，一時作佛。
門下。至人虛己，忘彼我於胸襟；釋教慈心，均異同於平等。是知上聖惻隱，無隔萬方，大悲弘濟，義猶一子。有隋失道，九服沸騰。朕親總元戎，致茲明罰，誓牧登陑，曾無寧歲。其有桀犬愚惑，嬰此湯羅，銜鬚義憤，終于握節。各殉所奉，咸有可嘉，日往月來，逝川斯遠。雖復項籍放命，封樹紀於丘墳；紀信捐生，丹青著於圖像。猶恐九泉之下，尚淪鼎鑊；八難之間，永纏冰炭。愀然疚懷，用忘興寢，思所以樹立福田，濟其營魄。可於建義已來，交兵之處，為義士凶徒、殞身戎陣者各建寺刹，招延勝侶。望法鼓所振，變炎火於青蓮；清梵所聞，易苦海於甘露。所司宜量定處所，并立寺名，支配僧徒及修造院宇，具為事條以聞，稱朕矜愍之意。
破薛舉，於豳州立昭仁寺。破宋老生，於台州立普濟寺。破宋金剛，於晉州立慈雲寺。破劉武周，於汾州立弘濟寺。破王世充，於邙山立昭覺寺。破竇建德，於鄭州立等慈寺。破劉黑泰，於洺州立昭福寺。右七寺並官造，又給家人、車、牛、田莊，并立碑頌德。
門下。刑期無刑，皇王之令典；以戰止戰，列聖之通規。是以湯武干戈，濟時靜乱，豈其不愛黔首，肆行誅戮，禁暴戢兵，蓋不獲己。朕自隋末創義，志存拯溺。北征東伐，所向平殄。然黃鉞之下，金鏃之端，凡所傷殪，難用勝紀。雖復逆命亂常，自貽殞絕，惻隱之心，追以愴恨，生靈之重，能不哀矜。悄然疚懷，無忘興寢。且釋氏之教，深尚慈仁，禁戒之科，殺害為重。承言此理，彌增悔懼。
今宜為自征討以來，手所誅剪前後之數，將近一千。皆為建齋行道，竭誠礼懺。朕之所服衣物，並充檀捨，冀三途之難，因斯解脫，萬劫之苦，藉此弘濟。滅怨障之心，趣菩提之道。
門下。三乘結轍，濟度為先；八正歸依，慈悲為主。流智慧之海，膏潤群生；翦煩惱之林，津梁品物。任真體道，理叶至仁，妙果勝因，事符積善。朕欽若金輪，恭膺寶命，至德之訓無遠不思，大聖之規無幽不察。欲使人免蓋纏，家登仁壽，冥緣顯應，大庇含靈。五福著於洪範，三災終於世界。比因喪乱，僧徒減少，華臺寶塔，窺戶無人。紺髮青蓮，櫛風沐雨，眷言彫毀，良用憮然。
其天下諸州有寺之處，宜令度人為僧尼，總數以三千為限。其州有大小，地有華夷。當處所度少多，委有司量定。務取精誠德業，無問年之幼長。其往因減省還俗，及私度白首之徒，若行業可稱，通在取限。必無人可取，亦任其闕數。若官人簡練不精，宜錄附殿失。
但戒行之本，唯尚無為，多有僧徒溺於流俗，或假託神通，妄傳妖怪，或謬稱醫筮，左道求財，或造詣官曹，嘱致贓賄，或鑽膚焚指，駭俗驚愚。並自貽伊戚，動掛刑網。有一於此，大虧聖教。朕情深護持，必無寬捨。已令依附內律，參以金科，具為條制，務使法門清整。所在官司，宜加撿察，其部內有違法僧不舉發者，所司錄狀聞奏，庶善者必採，惡者必斥。伽藍淨土，咸知法味，菩提覺路，絕諸意垢。
敕旨：佛道形像，事極尊嚴，伎巧之家，多有造鑄，供養之人，競來買贖。品藻工拙，揣量輕重。買者不計因果，止求賤得；賣者本希利潤，唯在價高。罪累特深，福報俱盡，違犯經教，並宜禁約。
自今以後，工匠皆不得預造佛道形像賣鬻，其見成之像，亦不得銷除。各令分送寺觀，令寺觀徒眾酬其價直，仍仰所在州縣官司撿挍，敕到後十日內使盡。
竊伏下風，久揖高義，有懷靡託，於邑良深。春暮清和，道體休納。弟子植生多幸，早預法緣，近於華岳創立僧宇。此山蘊蓄奇秘，控接煙霞，削峰累仞，靈泉百丈。神仙以為勝地，賢哲之所同歸。結構雖淹，禪誦猶寡，厥導興廢，弘之在人。且棟梁三寶，必資龍象之力；羽儀四眾，尤待鴛鷺之群。法師等學洞經典，譽宣真俗，實宜共化蒼生，升於彼岸。且達人屈己，存乎應物，大德忘名，唯在申教，理必弘濟，無隔遐邇。
仰願俯從微請，降跡來儀，則釋遠禪居，遥蹤可擬，王珣精舍，清塵不沫。是所願也，是所願也。
門下。昔丹陵啟聖，華渚降祥，葉德神居，克隆鴻業。朕丕承大寶，奄宅域中，遠藉郊禋之慶，仰惟樞電之祉。思園之礼既弘，撫鏡之情徒切，而永懷慈訓，欲報無從。靖言因果，思憑冥福，通義宮皇家舊宅，制度弘敞，以崇仁祠，敬僧靈祐。宜捨為尼寺，仍以興聖為名。庶神道無方，微申凱風之思。主者施行。
貞觀十六年五月，御製願文，致弘福寺曰：聖哲之所尚者，孝也，仁人之所愛者，親也。朕幼荷鞠育之恩，長蒙撫養之訓。蓼莪之念，何日而忘，罔極之情，昊天匪報。昔子路歎千鍾之無養，虞丘嗟二親之不待。方寸亂矣，信可悲夫！每痛一月之中，再罹難疚。興言永慕，哀切深衷，欲報靡因，惟憑冥助。敬以絹二百疋，奉慈悲大道。儻至誠有感，冀銷過往之愆；為善有因，庶獲後緣之慶。
天和五年歲次攝提五月庚寅，造鍾一口。冶昆吾之石，練若溪之銅，郢匠鴻爐，化茲神器。雖時属蕤賓，而調諧夷則。故春秋外傳曰：所以詠歌九則，平民無二。弘宣兩教，同歸一揆，金石冥符，天人咸契，九宮九地，遥徹洞玄，三千大千，遠聞邊際。銀閣應供，延法侶而尋聲；金闕降真，候仙冠而聽響。式傳萬古，迺勒銘云：
實際遐曠，通玄洞微；化緣待業，造理因機。
靈圖降采，慧日垂暉；金河霧集，銀澗雲飛。
九霄仙籙，五岳真文；智炬遐照，禪林普薰。
金鼓入夢，瓊鍾徹雲，音調冬立；響召秋分。
二教並興，雙鑾同振；遠赴天霜，遥虧地鎮。
陜河浮影，漢溪傳韻；聽響弘法，聞聲起信。
波若無底，重玄有門；長開久暗，永拔沉昏。
不求正覺，莫會天尊；唯令智海，先度黎元。
皇帝道叶金輪，示居黃屋，覆燾萬方，舟航三界。欲使雲和之樂，共法鼓而同宣。雅頌之聲，隨梵音而俱遠。乃命鳧氏範茲金錫，響合風雷，功侔造化。騰驤猛虎，負簨業而將飛；宛轉盤龍，繞乘風而如動。希聲旦發，揵搥夕震，莫不傾耳以證無生，入神而登正覺。圓海有竭，福祚無窮，方石易銷，願力無盡。
維大唐麟德二年，歲躔星紀，月次降婁，二月癸酉朔，八日庚辰。
皇太子奉為二聖，於西明寺造銅鐘一口，可一萬斤，發漢水之奇珍，採蜀山之秘寶，虞倕練火，晉曠飛鑪。帶龍虡而騰規，應鯨桴而寫製。聲流九地，遐宣厚載之恩；韻徹三天，遠播曾旻之德。寤群生於覺路，警庶類於迷塗。業擅香垣，功齊塵劫，式旌高躅，敢勒貞金。銘曰：
青祇薦祉，黃離降精；渦川毓德，瑶嶺飛英。
吹銅表性，問寢登情；興言淨業，載啟香城。
七珍交鑄，九乳圖形；翔龍若動，偃獸疑驚。
製凌周室，規踰漢庭；風飄旦響，霜傳夜鳴。
仰延皇祚，俯導蒼生；聲騰億劫，慶溢千齡。
夫福曰富饒，罪稱摧折。富則近生四趣，厚報榮祿滿於目前。遠則三聖，勝相資用，豐於群有。至於罪也，返此殊途。良由沉重貪、瞋，能獲果，登苦楚。所以罪業綿亘，勞歷聖凡。凡惟罪聚，不足討論，綸網正行，事該小學。致使須斯二果，尚弊於怒癡；羅漢漏盡，猶遭於碎體。是知無始故業，逐分段而追徵；有為積障，望變易而迴首。自古正聖開喻，滋彰時張，四惑三三九品。欲使隨念翦撲，豈得縱以燎原？
然以煩惱增繁，難為禁制，勃起忽忘，早樹根基，過結已成，追悔無已。但以諸佛大慈善權方便，啟疏往咎，導引精靈，因立悔罪之儀，布以自新之道。既往難復，覆水之喻可知，來過易救，補浣之方須列。遂有普賢、藥上之侶，分衢而廣斯塵，道安、慧遠之儔，命駕而行茲術。至於侯王、宰伯咸仰宗科，清信士女無虧誡約。昔南齊司徒竟陵王制布薩法淨行儀。其類備詳，如別所顯。今以紙墨易繁，略列數四，開明悔過之宗轄焉。
臣綱啟。伏聞敕旨垂，為臣於同泰寺瑞應殿，建涅槃懺。臣障雜多災，身穢饒疾，針艾湯液，每黷天覽。重蒙曲慈，降斯大福。冀惠雨微垂，即滅身火。梵風纔起，私得清涼。無事非恩，伏枕何答，不任下情。謹奉啟謝聞。謹啟。
此無所謝也。越敕。
今日此眾，誠心懺悔六根障業。
眼識無明，易傾朱紫，一隨浮染，則千紀莫歸。雖復天肉異根，法慧殊美。故因見前境隨事起惡。今願捨此肉眸，俱瞬佛眼。如抉目王見淨名方丈之室。多寶踊塔之瑞，牟尼鷲山之光，弥勒龍華之始。常遊淨土，永步天宮。
耳根闇鈍，多種眾惡，悅染絲歌。聞勝法善音，昏然欲睡；聽鄭衛淫靡，聳身側耳。知勝善之事，樂之者希；淫靡之聲，欣之者眾。願捨此穢耳，得彼天聦，聞開塔關鑰之聲，彈指謦咳之響。諸佛所說悉皆總持，香風淨土之聲，寶樹鏗鏘之響。於一念中怳然入悟。
鼻根過患，弥復頑嚚，耽染六蘭，流連百和。鬱金易著，瞻蔔難排。雖復一薰一蕕，叶性難遣。空中海上，弥不自覺。至如雕爐在彼，翠霧飛煙。識染相牽，弥生織累。所以蝍蛆甘帶，自謂馨香。烏鴉嗜鼠，不疑穢惡。今願捨此鼻根，得彼天受。振裳蹝步，跨栴檀之迥林；提囊拭鉢，捧香積之寶飯。長離穢濁，永保清昇。
舌根障重，染惡尤深。毒刺爭興，惡蛇競起。既貪五黃六禽之旨，又甘九鼎八珍之味。所以焚山破卵，涸水枯鱗。黿臛不斟，有染指之過；羊羹不及，致入陣之苦。雖復鴇䐿鹿胃，猶不稱甘，鳳肺龍胎，更云不美。雖羅鼎俎，未必皆當，在彼眾生，於命已酷。或復閒朋乱友，破俗傷真，變紫奪朱，反白為黑。所以讒言三至，曾母投杼，端木一說，越霸吳亡。故知三寸之舌，未易可掉；駟馬既出，於事難追。願斷煩惑，入清淨境。既同阿難乞乳之譏，又等淨名寂默之致，餐禪悅之六味，欽善法之三德。形恭心到，永趣菩提。
身根頑觸，唯貪細軟，質體塵礙，不重戈矛。莫不愛我輕他，凌人傲物，縱此裸虫，不羈醉象。六塵四倒自此而生，五蓋十纏因斯而致。所以象簟清潤，遨遊於夏室；重衾狐白，溫煦於冬房。結駟廣廈，動靜必安，鷁首翠樓，去來有託。所以三業之過出自機關，四大假成豈有真我？願捨此畫瓶，得彼金色，淨寶珠之法飾，照琉璃之慧體。長歸五分，永等十身。
意識攀緣，其罪山積，險同夢幻，譬若猴猿。懸鏡高堂，一念難靜。走丸索上，百慮先馳。至如二十五有紛繞不息，九十八使驚騖無已。所以灰心滅智，行拔於三乘；風禪露飲，道高於六度。今願斷此意根，祛累斯盡，心當恬怕；洞照無生。一切眾罪，悉滅俗門，三界異途，歸之真域。懺悔已竟，誠心作礼。
弟子蕭綱，又重至心歸依三寶。
竊聞記稱弗慠，表洙泗之遺文；經云不慢，驗踰闍之妙典。故一遇恒神，陵伽尚生餘習，上賓天帝。淮南猶有誤辞，亦有才曰隱淪，調惟高俗。猶足坐痹晉君，立前齊主。況復道隆三學，法兼五眾，如過前殿，似出北門，而不密室致恭，遺弓接足，敢藉勝緣，願起弘誓。從今日始，乃至菩提，於諸出家，悉表虔敬，方欲削除七慢，折制六根，賓頭下步，庶無厥咎，耆達棄車，方思景慕，幽顯大眾，咸為證明。
弟子沈約稽首，上白諸佛眾聖。約自今生以前，至于無始，罪業參差，固非詞象所筭，識昧往緣，莫由證舉。爰始成童，有心嗜慾，不識慈悲，莫辨罪報。以為毛群魪品，事允庖廚，無對之緣，非惻隱所及。晨剉暮爚，亘月隨年，嗛腹填虛，非斯莫可兼。曩昔蒙稚，精靈靡達，遨戲之閒，恣行夭暴，蠢動飛沉，罔非登俎，儻相逢值，橫加剿撲，卻數追念，種彙寔蕃；遠憶相閒，難或詳盡。
又暑月寢臥，蚊虻噆膚，忿之于心，應之于手，歲所殲殞，略盈萬計，手因忿運，命因手傾，為殺之道，事無不足，迄至于今，猶未頓免。又嘗竭水而漁，躬事網罭，牽驅士卒，懽娛賞會。若斯等輩，眾夥非一。黨隸賓遊，愆眚交互。或盗人園實，或攘人芻豢，弱性蒙心，隨喜贊悅，受分吞贓，皎然不昧。性愛墳典，茍得忘廉，取非其有，卷將二百。
又綺語者，眾源條繁，廣假妄之愆。雖免大過，微觸細犯，亦難備陳。又追尋少年，血氣方壯，習累所纏，事難排壑，淇水上宮，誠無云幾。分桃斷䄂，亦足稱多。此實生死牢阱，未易洗拔，灌志慘舒，性所同稟。遷怒過直，有時或然，厲色嚴聲，無日可免。又言謔行止，曾不尋研，觸過斯發，動淪無記。終朝紛擾，薄暮不休，來果昏頑，將由此作。前念甫謝，後念復興，尺波不息，寸陰驟往。愧悔攢心，罔知云厝。
今於十方三世諸佛前，見在眾僧大眾前，誓心剋己，追自悔責，收遜前愆，洗濯念慮，校身諸失，歸命天尊。又尋七尺所本，八微是構，析而離之，莫知其主。雖造業者，身身隨念滅，而念念相生，離續無己。往所行惡，造既由心，行惡之時，其心既染。既染之心雖與念滅，往之所染即成後緣。若不本諸真諦以空滅有，則染心之累不卒可磨。
今者興此愧悔，磨昔所染，所染得除，即空成性。其性既空，庶罪無所託。布髮頂礼，幽顯證成，此念一成，相續不斷，日磨歲瑩，生生不休，迄至道場，無復退轉。又彼惡加我，皆由我昔加人。若不滅此重緣，則來惡弥遘。當今斷絕，永息來緣。道無不在，有來斯應。庶達今誠，要之咸達。
某位某甲稽首和南。十方三世一切諸佛，十方三世一切尊法，十方三世一切賢聖，見前大德僧。
皇帝某諱菩薩，睿哲聦明，廣淵齊聖，心若虛空，照窮般若。發弘大誓，荷負眾生，神道會昌。膺茲景業，百王既季，運屬艱難，五岳維塵，六軍日動。劬勞在念，有切皇心，既而深悟苦空，極信無我。寶臺花柱，本非實錄，賊城樓櫓，苦具茲多。遂坐道場，靜居禪室，堅固善本，具足檀那，石壁山河、珍車象馬、頭目髓腦、妻子國城、鑾輅龍章、翠帳玉机，福德所感，威惠所及。莫不肅然，大捨供養三尊。便欲拂衣崆峒，高步六合。到林閒而宴坐，與釋種而同遊。紫微虛宮，黃屋曠位，上靈聳動，厚土怔惶。
弟子等身纏愛惑，業構煩惱，天生蒸民，樹以司牧，𪑧𪑧黔首，非后罔戴，豈容至尊居萬乘，而申獨往之情，應在帝王，而為布衣之事？且蠻夷猾夏，寇賊姦宄。燧人警職，日照甘泉之火；四郊多壘，未肆樓船之威。若使七聖遂迷，窅然汾水之上；八駿波委，方在瑶池之濱，則天下何依？群臣莫奉，宗社廟堂，有廢彝則。
弟子不勝狼狽之切，謹捨如干錢，如干物。仰嚫三寶大眾，奉贖皇帝及諸王所捨，悉還本位。伏願十方三寶、見前大德僧，以慈悲力，用無礙心，坐道放光，顯揚宣說，歡喜和合，超然降許。當使皇帝望雲望日之姿，與南山等固；乃神乃聖之德，與北極同尊。中宮后妃之星，金禎玉幹之戚，窮積善之慶，盡萬歲之懽。玉鑾迴鏕，金門洞啟，百辟翹首，搢紳並列。
願塵勞與雲沴俱銷，億兆與天地同泰。慊慊丹愚，敢以死請。弟子某和南。
菩薩戒弟子皇帝稽首和南。十方諸佛及無量尊法，一切賢聖。
觀夫常樂我淨，蓋真常之妙本，無常苦空乃世相之累法。而苦樂殊見，分別之路興；真俗異名，計著之情反。顛倒我人之所，弥見愚痴；取捨有無之閒，轉成專附。豈知妙道無相，至理絕言，實法唯一，真如不二。諸佛以慈悲之力，開方便之門，教之以遣蕩，示之以冥滅。百非俱棄，四句皆亡。然後無復塵勞，解脫清淨。
但般若之說，唯有五時，而智慧之旨，終歸一趣。莫非第一義諦，悉是無上法門。弟子頗學空無，深知虛假。王領四海，不以萬乘為尊；攝受兆民，弥覺萬機成累。每時丕顯，嗟三有之洞然；終日乾乾，歎四生之俱溺。常願以智慧燈，照朗世閒，般若舟航，濟渡凡識。
今謹於某處，建如干僧如干日大品懺。現前大眾，至心敬礼慧命須菩提。願諸眾生離染著相，迴向法喜，安住禪悅，同到香城。共見寶臺般若，識諸法之無相，見自性之恒空，無生法忍，自然具足。稽首敬礼常住三寶。
菩薩戒弟子皇帝稽首和南。十方諸佛，無量尊法，一切賢聖。
如來以四十年中所說般若，本末次第略有五時，大品、小品枝條分散，仁王、天王宗源流別，金剛、道行隨義制名。須真法身，以人標題。雖復前說、後說，應現不同，至理至言，其歸一揆。莫非無相妙法，悉是智慧深經。以有取之，既為殊失，就無求也，弥見深乖。義異去來，道非內外，遣之又遣之，不能得其真；空之以空之，未足明其妙。真俗同棄，本跡俱冥。得之於心，然後為法。是以無言童子，妙得不言之妙，不說菩薩，深見無說之深。
弟子習學空無，修行智慧，早窮尊道，克己行法。方欲以家形國，自近及遠。一念之善，千里斯應。一心之力，萬國皆歡。恆沙眾生皆為法侶，微塵世界悉是道場。
今謹於某處，建如干僧如干日金剛般若懺。見前大衆至心敬礼釋迦牟尼佛，金剛般若，礼長老須菩提。願諸佛菩薩，以般若因緣，同時集會，哀怜萬品，護念群生，引入慧流，同歸佛海，得金剛之妙寶，見金牒之深經。頂戴奉持，終不捨離。逮得己利，盡諸有結，心得自在，無復塵勞。稽首敬礼常住三寶。
菩薩戒弟子皇帝稽首十方諸佛，無量尊法，一切賢聖。
自鶴林滅跡，鷲嶺凝神，瓶寫總持，遺文不墜，傳燈流布，法輪踰廣。方軌弘宣，既昭著於西域；分鏕顯說，亦漸移於東土。而周朝徵應，止見夜明；漢帝感通，不過宵夢。香象所載虎觀，寂而未聞；龍宮所藏驎閣，闃其無取。山海為隔，傳授蓋微，華夷不同，翻譯何幾？天王所問止得經名，金剛之經纔見一品。歷魏、晉而未備，經宋、齊而恒闕。
我皇帝承家建國，光前絕後。道格天地，德被幽微，大啟慈悲，廣開智慧。施造化以仁壽，濟蒼生於解脫。異世界而承風，殊刹土而響應。真人閒出，法寶傳通。粵以天嘉六年，外國王子月婆首那來遊匡嶺，慧解深妙，靡測聖凡。奉持勝天王般若經一部，於彼翻譯，表獻京師。某校彼前名，冥合符契，總三乘之通教，貫六度之淵海。如開暗室，以照優曇。十方眾生，若貧人之獲寶，四部弟子，等力士之得珠。金牒寶印，始茲辰而一啟；智慧實法，洎尔時而方具。故知如來付嘱，必俟仁王，般若興隆，期於聖運。弟子纂承洪緒，思弘大業，願此法門遍諸幽顯。
今謹於某處建如干僧如干日勝天王般若懺。見前大眾至心敬礼本師釋迦如來，礼般若波羅蜜，礼勝天王。願一切眾生勤求般若，不避寒暑，如薩陀波崘不愛身命，如精進力菩薩得般若之性相，與般若而相應。攝諸萬有住安隱地，含靈有識悉獲歸依。稽首敬礼常住三寶。
菩薩戒弟子皇帝稽首和南十方諸佛，無量尊法，一切賢聖。
竊以前佛後佛，種種因緣，已說當說，各各方便，莫非真語，悉為妙法。理無二極，趣必同歸。但因業因心，稟萬類之識；隨見隨著，異群生之相。品位分淺深，覺悟有遲速。法雨一味，得之者參差，法雷一音，聞之者差別。是以小乘、頓教，由此各名；聲聞、菩薩，因斯分路。至如鹿苑初說，羊車小乘灰斷，涅槃分段解脫。以諸佛之善巧，會眾庶之根機，是曰半字，未稱三點。及夫會三歸一，反本還源，說大乘經，名無量義。滅化城於中路，駕寶車於四衢。衣裏明珠，隱而還現，髻中真寶，於焉始得。出寶塔於虛空，踊菩薩於大地。現希有事，證微妙法，最勝最尊，難逢難值。
弟子以因地凡夫，屬符負荷，方欲憲章古昔，用拯黎庶。竊以羲皇結網，深失大慈；成湯解羅，猶非妙善。揚旌丹水，異道樹而降魔；執玉塗山，非寶坊之大集。所以憑心七覺，繫念四勤。住菩薩乘，顯無三之教；學如來行，開不二之門。汲引群迷，導示眾惑。
今謹於某處，建如干僧如干日法華懺。見前大眾至心敬礼釋迦如來、多寶世尊，礼妙法華大乘經典，礼普賢菩薩、妙光法師。願多寶如來從地涌出，普賢菩薩乘象空來，並入道場，證明功德。擊大法鼓，轉妙法輪，震動世間，覺悟凡品，令使盡空法界，無復聲聞，無邊眾生皆為菩薩，總持性相，同到無生。稽首敬礼常住三寶。
菩薩戒弟子皇帝稽首和南十方諸佛，無量尊法，一切賢聖。
尋夫靈鷲山閒，自有常住之相；白鶴林處，本無變易之法。故知真解脫者，誰辨去來，實智慧者，非有生滅。而顛倒迷愚，不曉三點之理，無明覆蔽，空有八十之疑。於是四佛世尊、百千菩薩，俱會信相之室，顯說釋迦之壽，明稱歎之妙偈，出懺悔之法音。是曰法王微妙第一，以種智為根本，以功德為莊嚴，能照諸天宮殿，能與眾生快樂，能銷變異惡星，能除穀貴飢饉，能遣怖畏，能滅憂惱，能却怨敵，能愈疾病。如法修行，功德己甚。
弟子以茲寡昧，纂承洪業，常恐王領之宜，不符政論，御世之道，有乖天律，庶績未康，黎民弗又。方願歸依三寶，憑藉冥空，護念眾生，扶助國土。
今謹於某處，建若干僧如干日金光明懺。見前大眾至心敬礼釋迦如來、四佛世尊、金光明經、信相菩薩。願諸菩薩久住世閒，諸天善神不離土境，方便利益，增廣福田，映慈悲雲，開智慧日，作眼目道，為依止所。成就菩提之道場，安住不動之境國。稽首敬礼常住三寶。
菩薩戒弟子稽首和南十方三寶。
竊以諸佛刹土不可言說，如來稱号無有限量。或過去、見在，共取頗羅之姓；或同時異世，俱有釋迦之名。或明王十億，或燃燈三萬，去來三界，遍滿十方。聞名者離塵，受持者得道。其為功德，難用思議。釋迦如來以無礙力，遊娑羅之淨道，止吉祥之福地。寶池化生，金花自踊，說大通方廣，出三寶名號。譬如六天，總歸一乘。
弟子用慈悲之心，修平等之業，常以萬邦有罪，責自一人。四生未安，理為重任。所以薰修在己，日夜忘勞，精進為心，夜分未息。菩薩行處皆願受持，諸佛法門悉令如說。欲使普天率土，無復怖畏之塵；蠕動蜎飛，永得歸依之地。
今謹依經教，於某處，建如干僧如干日行方廣懺悔。讀誦百遍，右繞七匝，塗香末香，盡莊嚴之相；正念正觀，罄精懇之心。見前大眾至心敬礼本師釋迦如來，礼方廣經中所說三寶名字。願諸佛菩薩尋聲訃響，放淨光明，照諸暗濁，施清涼水，滅茲渴愛，登六度舟，入三昧海。總萬有而會真如，齊三界而登實法。稽首敬礼常住三寶。
竊以菩薩之於眾生，是大依止。觀察性相，隨機濟拔，一人未度，不證道果。往古今來，行願如一，而虛空藏菩薩最為勝上，為眾中之幢王，為大明之尊主。具諸佛之智慧，得如來之秘密，至如因夢見形，隨緣示相。一聞稱号，水火不能焚溺；一心稱名，刀杖不能傷害。壽命財產之願，念而必諧；色、聲、味、觸之須，求而皆遂。身心疾惱怜愍療治，牢獄怖畏方便解釋。此蓋隨從世法，安樂眾生，及夫動神變相，去香集之境；放淨光明，來閻浮之界。入三昧定，除煩惱熱；說陀羅尼，破惡業障。五濁惡世一時清涼，五根本罪並皆解脫。此則世閒之眼，示涅槃之路。
弟子承如來之教，稟諸佛之慈國，被菩薩之功家，行大士之業。方願十方刹土悉有一乘，十方眾生皆修十地。
今謹於某處，建如干僧如干日虛空藏菩薩懺，見前大眾至心敬礼本師釋迦文佛，礼勝花敷藏如來，礼陀羅尼神咒，礼虛空藏菩薩。願虛空藏菩薩，尋聲應訃，見神通力，開智慧光，以種種身遊諸國土，度脫眾生，不乖誓願。稽首敬礼常住三寶。
竊以三世諸佛以誓願因緣，十方如來以智慧方便，縱無㝵之辯，開無盡之門。法流派別，宗源無限，法本分散，枝條不極。非直摩訶般若，獨有八萬四千，至於陀羅尼門，亦有九十二億。處處宣說種種名稱，功德無量，威神不測。至如婆藪之拔地獄，波旬之發菩提，花聚之獲神通，雷音之脫掩蔽，莫不因斯章句，承茲業力。亦有四部弟子，十方眾生，聞一句而發心，聽一說而悟道。故知一切諸法，無非真妙。
弟子側身修行，所學者菩提；旰食夙興，所行者濟度。一心之力，攝取眾生；一念之頃，遍諸法相。如來種智皆願總持，諸佛功德悉欲流布。
今謹於法典本之經教，見前大眾至心敬礼釋迦牟尼佛，礼陀羅尼章句，礼雷音比丘，礼花聚菩薩。願承此功德，調伏眾生，滅三毒心，破十惡業，四百之煩惱自然清淨，八萬四千塵勞一時解脫。得神咒之力，具法印之善，入陀羅尼門，觀諸佛境界，獄火永盡無餘。稽首敬礼常住三寶。
竊以諸行無常悉為累法，萬有顛倒皆成苦本，熱炎鏡像，知變易之不停；漂草爨矛，見生滅之奔迅。隨業風而入苦海，逐報障而趣幽途。去來三界，未見可安之所；輪迴五道，終無暫息之期。藥師如來有大誓願，接引萬物，救護眾生，導諸有之百川，歸法流之一味。亦能施與花林，隨從世俗，使得安樂令無怖畏。至如八難、九横、五濁、三灾，水火、盜賊、疾疫、飢饉，怨家、債主、王法、縣官，憑陵之勢萬端，虔煞之法千變。悉能轉禍為福，改危成安。復有求富貴，須祿位，延壽命，多子息，生民之大欲，世閒之切要，莫不隨心應念，自然滿足。故知諸佛方便，事絕思量。
弟子司牧寡方，庶績未乂，方憑藥師本願，成就眾生。今謹依經教，於某處，建如干僧如干日藥師齋懺，現前大眾至心敬礼本師釋迦如來，礼藥師如來。慈悲廣覆，不乖本願，不棄世閒，興四等雲，降六度雨，滅生死火，除煩惱箭。十方世界若輪燈而明朗，七百鬼神尋結縷而應訃。障逐香然，災無復有，命隨幡續，漸登常住，遊甚深之法性，入無等之正覺。行願圓滿，如藥師如來。
尋夫真解脫者，本自不生；實智慧者，今亦無滅。故知鶴林變色，非變易之文；鷲山常在，實常住之法。但世界不一，應訃所以不窮；眾生無邊，方便所以無際。隨念隨著，種種法門；因業因心，各各示現。或八十小劫，端坐之相未移，方八千年，無餘之幾巳及。煕連河側，晨朝之色忽明；娑羅樹閒，中夜之聲便寂。最後功德，是日茲辰。
弟子有緣閻浮，属當重任，愍群生之顛倒，嗟庶類之愚迷，常願造六度之舟，濟之於彼岸；駕一乘之傳，驅之於中道。
今謹於太極殿，設無㝵大會，百僧一夕娑羅大齋。願法雨法雲，清涼三界之火；慧燈慧炬，照朗百年之室。常住二字，人天共聞，伊字三點，凡聖並悟。無勞迦葉之問，不待須跋之疑，一切種智而為根本，無量功德以自莊嚴。意樹開解脫之花，身田含定慧之水，居處吉祥之地，枕藉福德之場，與二氣而俱貞，隨四時而納祐。日月天子照合璧於大千，星辰宮殿散連珠於百億。慈悲輕雨，與祥風而並飛；菩提寶雲，共飛煙而合來。六合四海，無復塵勞，六道四生，俱蒙清淨。
竊觀雅誥奧義，皇王興在予之言；禮經令典，聖人揚罪己之說。故亡身濟物，仁者之恒心；克己利人，君子之常德。況復菩薩大士法本行處，應訃三界攝受四生，運無量之四心，修平等之六度，國城妻子僶俛哀荒，承祖宗之大業；扶曳喘息，當天下之重任，黎民弗乂，庶績未煕，御朽履冰，無忌兢業。又以世相泡影，有為露電，愛河奔迅，欲海飛騰，稟識同焚，含靈共溺。垂瑱憑玉，還覺萬乘非尊；當宁負扆，翻以萬機成累。夕惕若厲思弘，汲引每且丕顯。奉為七廟聖靈，奉為皇太后聖御，奉為天龍、鬼神、幽冥、空有、三界、四生、五道、六趣、若色，若想，若怨，若親，若非怨親，遍虛空，滿法界，窮過去，盡未來，無量名識一切種類，平等大捨。捨弟子自身，及乘輿、法服、五服、鑾輅、六冕、龍章、玉几、玄裘、金輪、紺馬、珠交纓絡，寶飾莊嚴，給用之所資待，生平之所玩好，並而檀那咸施三寶。
今謹於前殿，設無㝵大會，奉行所願，并諸功德，具列于前。願諸佛菩薩，冥空幽顯，俱到證明。開智慧日，映慈悲雲，樹寶幢於大千，擊法鼓於百億，震動世界，覺悟群生，放三昧之淨光，流一味之法雨，引愚痴於火阱，拔煩惱於棘林，出輪轉河，到無生岸。
廣弘明者，言其弘護法網，開明於有識也。自上九篇，隨時布現，籌度理路，其緣頗悉。然於志之所之，未備詳睹。如不陳列，頌聲何寄？故次編之，殷鑑遐邇。且法王御宇，歌頌厥初，梵王天主、聲聞菩薩咸資偈贊，用暢幽誠，無經不有，彰于視聽。東夏王臣，斯途不惑，擬倫帝德國美，無不稱焉。所以寫送性情，統歸總亂，在于斯矣。然晉宋已來，諸集數百餘家，信重佛門，俱陳聲略。至於捃拾，百無一存，且列數條，用塵博觀。
少愛山水，有懷丘壑，身羈俗羅，不獲遂志。舛獨往之行，乖任縱之心，因爾登庸，以從王事。屬時多故，世路屯蹇，有事戎旅，略無寧歲。上政昏虐，下豎姦亂，君子道消，小人道長。御力應敕，梅虫兒茹，法珍俞靈，韻豐勇之。如是等多輩，誌公所謂亂戴頭者也。
誌公者，是沙門寶誌，形服不定，示見無方。于時群小疑其神異，乃羈之華林外閤。公亦怒而言曰：亂戴頭，亂戴頭。各執權軸，人出號令，威福自由，生殺在口。忠良被屠馘之害，功臣受無辜之誅。服色齊同，分頭各驅，皆稱帝主，人云尊極。用其詭詐疑亂眾心，出入盤遊，無忘昏曉。屏除京邑，不脫日夜。屬纊者絕氣道傍，子不遑哭；臨月者行產路側，母不及抱。百姓懍懍，如崩厥角。
長沙宣武王，有大功於國，禮報無報，酷害奄及。至於弟姪，亦罹其禍。遂復遣桓神與杜伯符等六七輕使，以至雍州，就諸軍師，欲見謀害。眾心不與，故事無成。後遣劉山陽，灼然見取，壯士貙虎，器甲精銳，君親無校，便欲束身待戮。此之横暴，出自群小畏壓，溺三不吊，況復姦豎乎？若默然就死，為天下笑！俄而山陽至荊州，為蕭穎胄所執，即遣馬驛，傳道至雍州。乃赫然大號，建牙竪旗，四方同心，如響應聲。
以齊永元二年正月，發自襄陽，義勇如雲，舳艫翳漢。竟陵太守曹宗，馬軍主殷昌等，各領騎步，夾岸迎候。波浪逆流亦四十里，至朕所乘舫乃止。有雙白魚跳入䑽前，義等孟津，事符冥應。雲動天行，雷震風馳，郢城剋定，江州降款。姑孰甲胄，望風退散，新亭李居士稽首歸降。
獨夫既除，蒼生蘇息，便欲歸志園林，任情草澤。下逼民心，上畏天命，事不獲己，遂膺大寶。如臨深淵，如履薄冰，猶欲避位，以俟能者。若其遜讓，必復魚潰，非直身死名辱，亦負累幽顯。乃作詩曰：日夜常思惟，循環亦已窮，終之或得離，離之必不終。負扆臨朝，冕旒四海，昧旦乾乾，夕惕若厲朽索御六馬方此非譬。世論者以朕方之湯武，然朕不得以比湯武，湯武亦不得以比朕。湯武是聖人，朕是凡人，此不得以比湯武。但湯武君臣義未絕，而有南巢白旗之事，朕君臣義已絕，然後掃定獨夫，為天下除患。以是二途，故不得相比。
朕布衣之時，唯知禮義，不知信向。烹宰眾生，以接賓客，隨物肉食，不識菜味。及至南面，富有天下，遠方珍羞，貢獻相繼，海內異食，莫不必至，方丈滿前，百味盈俎。乃方食輟箸，對案流泣，恨不得以及溫清朝夕供養。何心獨甘此膳？因爾蔬食，不噉魚肉，雖自內行，不使外知。至於禮宴群臣，餚膳按常，菜食味習，體過黃羸。朝中班班始有知者，謝朏、孔彥穎等，屢勸解素。乃是忠至，未達朕心。
朕又自念：有天下，本非宿志。杜恕有云：刳心擲地，數片肉耳。所賴明達君子亮其本心，誰知我不貪天下，唯當行人所不能行者，令天下有以知我心。復斷房室，不與嬪侍同屋而處，四十餘年矣。
于時四體小惡，問上省師劉澄之、姚菩提疾候所以。劉澄之云：澄之知是飲食過所致。答劉澄之云：我是布衣，甘肥恣口。劉澄之云：官昔日食，那得及今日食？姚菩提含笑搖頭云：唯菩提知。官房室過多，所以致爾。于時久不食魚肉，亦斷房室，以其智非和緩，術無扁華。默然不言，不復詰問，猶令為治。劉澄之處酒，姚菩提處丸。服之，病逾增甚，以其無所知，故不復服。因爾有疾，常自為方，不服醫藥，亦四十餘年矣。
本非精進，既不食眾生，無復殺害障，既不御內，無復欲惡障。除此二障，意識稍明，內外經書，讀便解悟。從是以來，始知歸向。禮云：人生而靜，天之性也，感物而動，性之欲也。有動則心垢，有靜則心淨。外動既止，內心亦明。始自覺悟，患累無所由生也。乃作淨業賦云爾。
觀人生之天性，抱妙氣而清靜，感外物以動欲，心攀緣而成眚。
過恆發於外塵，累必由於前境，若空谷之應聲，似遊形之有影。
懷貪心而不厭，縱內意而自騁。目隨色而變易，眼逐貌而轉移。
觀五色之玄黃，翫七寶之陸離。著華麗之窈窕，耽冶容之逶迤。
在寢興而不捨，亦日夜而忘疲。如英媒之在摘，若駿馬之帶羈，類白日之麗天，乃歷年之不虧。
觀耳識之愛聲，亦如飛鳥之歸林，既流連於絲竹，亦繁會於五音。經昏明而不絕，歷四時而相尋，或亂情而惑慮，亦惂耳而堙心。
至如香氣馞起，觸鼻發識，晼晚追隨，氤氳無極。蘭麝夾飛，如鳥二翼，若渴飲毒，如寒披棘。
舌之嗜味，眾塵無有，大苦鹹酸，莫不甘口。噉食眾生，虐及飛走。唯日不足，長夜飲酒。悖亂明行，罔慮幽咎。
身之受觸，以自安怡。美目清陽，巧笑蛾眉，細腰纖手，弱骨豐肌。附身芳潔，觸體如脂。狂心迷惑，倒想自欺。
至如意識攀緣，亂念無邊，靡懷善想，皆起惡筌。
如是六塵，同障善道，方紫奪朱，如風靡草。抱惑而生，與之偕老，隨逐無明，莫非煩惱。輪迴火宅，沉溺苦海，長夜執固，終不能改。屯否相隨，災異互起，內懷邪信，外縱淫祀，排虛枉命，蹠實横死。妄生神祐，以招福祉，前輪折軸，後車覆軌，殃國禍家，亡身絕祀，初不內訟，責躬反己。
皇天無親，唯與善人。外清眼境，內淨心塵，不染不取，不愛不瞋。如玉有潤，如竹有筠，如芙蓉之在池，若芳蘭之生春，淤泥不能汙其體，重昏不能覆其真。霧露集而珠流光，風動而生芬，為善多而歲積，明行動而日新。常與德而相隨，恆與道而為鄰，見淨業之愛果，以不殺而為因。離欲惡而自修，故無障於精神。
患累已除，障礙亦淨，如久澄水，如新磨鏡，外照多像，內見眾病，既除客塵，反還自性。三途長乖，八難永滅，止善既修，行善無缺，清淨一道，無有異轍。唯有哲人乃能披襟，如石投水，莫逆於心。心清冷其若冰，志皎潔其如雪，在纏累其既除，懷憂畏其亦滅。與恩愛而長違，顧生死而永別。覽當今之逸少，想後來之英童。懷荊玉而未剖，藏神器而在躬，修聖行其不已，信善積而無窮。永劫揚其美名，萬代流於清風，豈伏強而稱勇，乃道勝而為雄。
想緣情生，情緣想起，物類相感，故其然也。每讀孝子傳，未嘗不終軸，輟書悲恨，拊心嗚咽。年未髫齔，內失所恃，餘喘竛竮，嬭媼相長，齒過弱冠，外失所怙。限職荊蠻，致闕晨昏，江途遼敻，家無指信。髣髴行路，先君體有不安，晝則輟食，夜則廢寢。方寸煩亂，容身無所，便投刺解職，以遵歸路。
于時，齊隨郡王子隆，鎮撫陜西，頻煩信命，令停一夕，明當早出江津送別。心慮迫切，不獲承命，止得小舩，望星就路。夜冒風浪，不遑寧處，途次定陵，舩又損壞。于時，門賓周仲連為鵲頭戍主，借得一舸，奔波兼行，屢經危險，僅而獲濟。及至戾止，已無逮及，五內屠裂，肝心破碎。便欲歸身山下，畢志墳陵。長兄哀愍，未許獨行。
續有北門狡虜寇邊，朝庭以先君遺愛結民，咸思在昔，故舊部曲，猶有數千。武慶宗將領，留防彼鎮，時便有旨，使扞壽春，王事靡監，辭不獲免。刺史崔慧景志懷翻覆，遠招逋逃，多聚姦侠，大猾兇醜，莫不雲集。至如彭盆、韓元孫等，不可稱數，倍道電邁，奄至淮淝。凶徒疑駭，相引離散。臺軍主徐玄慶、房伯玉等欲襲取慧景，乃固禁之，方得止息。是歲齊明作相，疑論未決，密馳表疏勸徵慧景，折簡而召，必不違拒。即重遣還，以安其心，姦渠既出，沿邊無虞。旬朔之間，慧景反鎮，即便解甲，以歸京師。因爾驅馳不獲停息，數鍾百六，時會雲雷。撥亂反正，遂膺四海。
念子路見於孔丘曰：由事二親之時，常食藜藿之食，為親負米百里之外。親歿之後，南遊於楚，從車百乘，積粟萬鍾，累茵而坐，列鼎而食。願食藜藿之食，為親負米，不可復得。每感斯言，雖存若亡，父母之恩，云何可報？慈如河海，孝若涓塵。今日為天下主，而不及供養，譬猶荒年而有七寶，飢不可食，寒不可衣。永慕長號，何解悲思？
乃於鍾山下，建大愛敬寺，於青溪側，造大智度寺，以表罔極之情，達追遠之心。不能遣蓼莪之哀，復於宮內起至敬殿，竭工匠之巧，盡世俗之奇。水石周流，芳樹雜沓，限以國事，亦復不能得朝夕侍食。唯有朔望，親奉饋奠，雖復得薦珍羞，而無所瞻仰，內心崩潰，如焚如灼，情切於中，事形於言，乃作孝思賦云爾。
感四氣之變易，見萬物之化成，受天和而異命，稟地德而齊榮。察蟭螟於蚊睫，觀蜫鵬於北溟，俱含識而異見，同有色而殊形。雖萬類之眾多，獨在人而最靈，禮義別於飛走，言語異於鸚猩。念過隙之倏忽，悲逝川之不停，踐霜露而悽愴，懷燧穀而涕零。掩此哀而不去，亦靡日而弗思。
仲由念枯魚而永慕，丘吾感風樹而長悲。雖一至而捨生，奉二親而何期？思因情生，情因思起。導情源以流澍，引思心而無已，既懷憂以終身，亦銜恤而沒齒。常閑居以永念，獨拊膺而自傷，徒升岵而靡瞻，空陟屺其何望。涕縱横以交流，血沸涌而沾裳，覽地義以自咎，懼滅性之乖方。仰太極以長懷，乃告哀於昊蒼，冀皇天之有感，何報施之茫茫。曉百碎於魏闕，夜萬斷於中腸，心與心而相續，思與思而未央。晨孤立而縈結，夕獨處而迴遑，氣塞哀其似噎，念積心其若狂。
至如獻歲發暉，春日載陽，木散百花，草列眾芳。對樂時而無歡，乃觸目而感傷。朱明啟節，白日朝臨，木低甘果，樹接清陰，不娛悅於懷抱，但罔極而纏心。蒹葭蒼蒼，白露為霜，涼氣入衣，凄風動裳，心無迫而自切，情不觸而獨傷。
若乃寒冰已結，寒條已折，林飛黃落，山積白雪，旅鴈鳴而哀哀，朔風鼓而颲颲。目觸事而破碎，心隨感而斷絕，無一息而緩念，與四時而長切。年揮忽而莫反，時瞬睒其如電，想慈顏之在昔，哀不可而重見。痛生育之靡答，顧報復而無片，悲與恨其俱興，涕雜血其如霰。燕青春而差池，鴻素秋而翱翔，去來候於節物，飛鳴應於陰陽。何在我而不爾，與二氣而乖張，常茹酷而輪迴，歷日夜而不忘，既視丹而成綠，亦見白而為黃，擾性情以翻覆，汨神慮而迷荒。想鳴鶴而魂斷，聽孤雛而心死，慟終天而無怙，號畢世而靡恃。觀休屠之日磾，豈教義之所及？見甘泉之畫像，每下拜而垂泣。忽心動而不安，遽入侍於帝室，值何羅之作難，乃撿之以投瑟。超王臣之稱首，冠誠勇而無疋，士行己之多方，見石他之有權。身雖死而名揚，乃忠孝而兩全，顧丁蘭其何人，家河內之野王。時舞象而方及，始成童而親亡，刻木母以供事，常朝夕而在傍。劉鎮就養而不暇，常遠汲而力寡，苦節感於幽靈，醴泉生於灶下。顧長沙之臨湘，有古初之道始，時父歿而未葬，遇鄰火之卒起。乃伏棺而長號，雨暴至而火死，又何琦其亦然，獨柩屋而全止。
至如王祥黃雀入帳，隗通横石特起，盛彥之開母目，邢渠之生父齒。覽斯事而眾多，亦難得而具紀，靈蛇銜珠以酬德，慈烏反哺以報親。在蟲鳥其尚爾，況三才之令人，治本歸於三大，生民窮於五孝。置天地而德盈，横四海而不撓，履斯道而不行，吁孔門其何教。
此山川之寥廓，時天高而氣靜，路閑曠而清華，地幽栖而特挺。窮浙左之摽絕，極宇中之勝境，承興序而陟涉，聊盤桓而騰騁。盡登臨之雅致，悅諠囂之蹔屏。因茲連鏕結駟，並幰方舟，萬騎齊列，千楫爭浮，皆東南之俊異，並禹穴之琳球。差池集侶，容與攜儔，巷無服馬，路寡遺輈，窮周章而歷覽，盡娛翫而遨遊。爾乃傍林横出，輕舠上泝，歷秦王之舊陌，緣越地之昔路，望塗山而斜繞，逕南湖而迴渡。連天台之華嶺，引若耶之長注，乍泛瀁而瞻望，或陵峰而一顧。
於是歷樂林而南上，升法華而望西，有磕磕之奔澗，復亹亹之長溪。既皎潔而如鏡，且見底而無泥，途嶮峭而巉絕，路登陟而如梯。既攀藤而挽葛，亦資伴而相提，窮羊腸之詰屈，極馬嶺之高低。霧昏昏而漫漫，風䫻䫻而淒淒，瞻洪川其如帶，望巨海其如珪。執玉帛於茲地，會諸侯而計稽，想疏柯之茂葉，憶大骨之惛迷。
傳盛美於斯岳，播遺範於氓黎，既迺闞往賢之舊跡，美高尚之餘風。踐逵草之蕪沒，撥蓁芿之彌蒙，名岳峨而峙立，峻谷杳而虛沖。春林縹而皆碧，秋沼淨其如空，既連綿而相接，兼隱軫而無窮。信英奇之攸止，實翔集之所崇，傍高巒而建剎，亦帶壟而成宮。神靈更其肸蠁，仙聖互其交通，巖雰霏而起霧，樹布濩而抽叢。嘉卉生其前後，善草植其西東，瞻朱扉之赫弈，望寶殿之玲瓏。擬大林之精舍，等重閣之講堂，既爽塏之禪宇，亦顯敞之華房。跨曲澗而為室，繞紆岊而脩牆，夕雲生於窗牖，朝日照於簷梁。諒隙曲而成麗，蓋照景而生光，流清梵之婉轉，響捊磬之鏘鏘。構造精密，華麗無方，清流四繞，吐溜悠長，邐迤闈閣，峻絕階隍。水碓侔於金谷，飛樓似於建章。
其徒眾則乍遊乍處，或賢或聖。並有志於頭陀，俱勤心於苦行，競假寐而誦習，咸夙興而虔敬。識苦空之迅流，惜朝陰之奔競，潛深窟而學六通，隱閑蕪而修八正。或燒體而為功，或灰身而入定，薰名香之氛氳，咸飛錫而相映。或振麈而高談，或閑居而坐聽，禪眾疑於漆木，智士同於懸鏡。既釋教之興華，乃法輪之宣盛。
寺既憑山而構造，山亦因寺而有七，蓋雲瑞之所臻，亦奇士之所出。產龍劍之遺溪，遊鹿機之餘術，謝鳳來而容與，鄭風反而簫瑟。既清澗之漣漪，亦飛流之湧溢，奇樹蓊而成林，珍果榮而非一。植山海之雙榴，種丹盧之兩橘，梅花皎而似霜，黃甘朏其如日。或曄曄而夏開也，離離而冬實。山多寶玩，地出瓊珍，金玉生其陽，砆石出其陰，神篢嵒嵒而獨立，仙的皎皎而孤臨。孰知歲之豐儉，睹玄白而皆諶，刻石記於嬴德，披圖悟於禹心。懸崖百刃，擢幹千尋，岧嶢兮闊達，𡻱峗兮嶔崟，樹脩聳而巖峻，泉流激而水深。
仰瞻增其隱隱，側眺睹其沉沉，眇然兮無際，邈爾兮無邊。遠山崔嵬而間出，近樹巃嵷而相牽，巖將頹而未墮，峰入漢而猶懸。望蟬聯而蔽日，視敞怳而連天，有石帆之異狀，擬瀑布之飛泉。實逢巖而聚霧，乃觸石而成煙，既嵯峨而蔭映，亦嶢屼而仟綿。既遠控於江海，兼近接於村田。反闞城邑，傍眺市闉，稱神州之鎮嶺，實天下之名川。至若蓬萊，遊於聖跡，巫岫表於神仙。
衡陽聞於夏貢，嵩岳重於周篇，曾何比麗，詎此同妍。復有摽奇神井，萬載澄渟，汲之不竭，添之不盈。雖頻撓而不濁，徒屢攪而終清，涉隆冬而溫燠，經歊暑而泠泠。異成都之飛火，寧疏勒之表誠，匹醴泉之蠲疾，同淄水之鑑形。
亦有孤潭道士、焦里夫人，獨居味道寂絕朋賓，餐霞永日靜坐千春。衢無行跡，路產荊榛，既勤劬而向道，亦蕭灑而忘塵。或逍遙而諷詠，或擁膝而長吟，同董生之垂讖，學梁子之明箴。
將松喬而共侶，與嚴衛而相親，其林藪彌密，羽族爭歸，猿連臂而下飲，鳥比翼而群飛。鴻鵠集而相映，白鷴皛而生輝，拂霜毛之弈弈，鼓素翮之霏霏。兼有奇禽猛獸，偃息溪圻，虎懷仁而不害，熊隱木而生肥。巨象數刃，雄蛇十圍，麈鹿易附，狎兔俱依，同彭鏗之仙室，異海鳥之知機。
藥卉叢生，消痾駐老，地出長齡，墟多壽考，似南山之溪谷，匹井中之埋寶。送劉五耆，何殊四皓？復有牛膝、雞腸、雀頭、燕草、甘菊、辛夷、苦參、酸棗、紫苑、赤箭、黃精、白藁、天門、地骨、肉芝、石腦。神農是嘗，仙經是造，白兔服而通靈，鹿皮餌而得道。
其果則有木瓜、木棗、楊桃、楊梅。朱橘冬茂，黃𦿁秋開，楂梨並壯，柿柰爭瑰。枳椇列植而為藪，懸鉤觸草而俳佪。林檎侔於萍實，甘棠擬於帝臺。紅莓蘡薁，車李胡頹。綠棎冬獻，紫芋秋來，半夏成圃，春就群栽。枇杷、梨豆、椎栗兼該，或炫炫之丹實，或靡靡之青荄。
禦疾風而彌豔，中嚴霜而不摧。既蓊鬱之梧桐，亦檀欒之脩竹。篠箭亂其形類，筋桂異其品族。映檐牖而交加，繞房廊而郁毓。抽葉陰於清泉，結根攢於幽谷。靈木之所自生，瑞鳥之所栖宿。實散賞之佳地，信開心而醒目。
至如涼秋九月，百卉飄零，氣凄凄而恆勁，風颯颯而常生。愁蟬吲於南壟，塞鳥吟於北庭，蟋蟀哀嘶而遠聞，孤𤟤叫嘯以騰聲。寒鴈邕邕而夜響，鶤雞啁哳而悲鳴。增逸民之放曠，動遊士之滯情。
咸有志於獨往，俱栖心於濯纓，信達人之良會，蓋可申其遊矚。故孝先往而成真，慶緒經而離俗。憑怪石而為枕，因滄浪而洗足，蓋往賢之所同，亦先儒之高學。
余宿昔之心期，常有懷於遐邈，屢俳佪於浪桂，頻留連於名岳。念家國之隆恩，緩獨往之遺躅，欲抽簪而未從，聊寄美於斯曲。
脂車秣駟，薄暮來遊。入界道而遼朗，息祇樹而淹留。惟基構之所處，實顯敞而高居。延層軒之迢遞，屬廣廡之踟躕。差繡栭而反宇，列緹柱而承隅。爾乃陟飛階於峻岐，登步檐於絕頂。既中天而昇降，亦攀雲而遊騁。宇陰陰而恬曠，階肅肅而虛靜。朗華鍾之妙音，曜光燈之清影。其房則開窗木末，浮柱山叢。引含光之澄月，納自遠之輕風。因明兮目極，憑迥兮望通，平原兮無際，連山兮不窮。識生煙於岫裡，眄列樹於巖中。樹凌危而秀色，煙出遠而浮空。情超遙於原野，心放曠於簾籠。夜悠悠而何其，露瀼瀼而漸落。翫一葉之流螢，聆九野之鳴鶴。盥泉兮籍芳杜，入谷兮佩滋蘭，靜嘯兮疏煩想，獨往兮恣遊盤。信一枝之易息，豈萬物之能干？就薄帷而安寢，迺高枕而星闌。
啟重基於朔土，系軒轅之洪裔，武承天以作主，熙大明以御世。灑靈液以滂流，扇仁風以遐被，踵姬文而筑苑，苞山澤以開制。殖群物以充務，蠲四民之常稅。暨我皇之繼統，誕天縱之明睿。追鹿野之在昔，興三轉之高義。振幽宗於已永，曠千載而有寄。於是命匠選工，刊茲西嶺，注誠端思，仰模神影。庶真容之髣髴，燿金暉之煥炳。即靈崖以構宇，疏百尋而直上。絙飛梁於浮柱，列荷華於綺井。圖之以萬形，綴之以清永。
若祇洹之瞪對，孰道場之塗迥，嗟神功之所建，超終古而秀出。寔靈祇之協贊，故存貞而保吉。鑿仙窟以居禪，闢重階以通述，澄清氣於高軒，佇流芳於王室。茂花樹以芬敷，涌醴泉之洋溢，祈龍宮以降雨，侔膏液於星畢。
若乃研道之倫，行業貞簡，慕德懷風，杖策來踐。守應真之重禁，味三藏之淵典。或步林以經行，或寂坐而端宴。會眾善以並臻，排五難而俱遣，道欲隱而彌彰，名欲毀而逾顯。伊皇輿之所幸，每垂心於華囿。樂在茲之閑敞，作離宮以營筑。固爽塏以崇居，枕平原之高陸。恬仁智之所懷，眷山水以肆目。玩藻林以遊思，絕鷹犬之馳逐。眷耆年以廣德，縱生生以延福。
惠愛內隆，金聲外發，功濟普天，善不自伐。尚諮賢以問道，詢芻蕘以補闕。盡敬恭於靈寺，遵晦望而致謁。奉清戒以畢日，兼六時而宵月。何精誠之至到，良九劫之可越。咨聖王之遠圖，豈循常以明教，希縉雲之上升，羡頂生之高蹈。思離塵以邁俗，涉玄門之幽奧。禪儲宮以正位，受太上之尊號。既存亡而御有，亦執靜以鎮躁。睹天規於今日，尋先哲之遺誥。悟二乾之重蔭，審明離之並炤。下寧濟於兆民，上剋光於七廟。一萬國以從風，總群生而為導。正南面以無為，永措心於沖妙。
夫道化之難期，幸微躬之遭遇。逢扶桑之初開，遘長夜之始曙。顧衰年以懷傷，惟負忝以危懼。敢布心以陳誠，效鄙言以自著。
大乘者，蓋如來之道場也。故緣覺、聲聞謂之小乘，言法駕之通馳，如舟車之致遠也。
夫合抱興於豪末，九層作於壘土，從淺以高大，理妙在於不有。跡麤由乎不無，舉有以希無，則無無以暢，忘無以統有，則有有以通。無無以暢，則乘斯小矣；有有以通，則乘斯大矣。夫總福祐之會者，莫尚於法身；宣一切之知者，莫貴乎如來。故神稟靈照，以觀三達之權；思周深妙，以入四持之門。知色之空任而不敗，起滅無崖終始無際。形寄於宇宙之中，而心苞乎二象之外。目察於芥子之細，而識鑑乎須彌之大。美哉淵乎！其源固不量也。嗟嘆不足。遂作賦曰：
建大乘之靈駕兮，震法鼓之雷音。除行蓋之欲疑兮，餐微妙以悅心。
滿覺意之如海兮，演般若之淵深。平八道之坦蕩兮，遊總持之苑林。
定禪思於三昧兮，滅色想於五陰。執抵羅之引弓兮，操如意之喻琴。
破眾網之將裂兮，剗貪垢而絕淫。如泡沫之暫結兮，焉巧風之足欽。
成明行而善逝兮，積功勛以迄今。收薩云之空義兮，運十力而魔擒。
開止觀之光焰兮，消邪見之沉吟。閉必固之垣牆兮，同影響之難尋。
惟一實之淵曠，嗟萬相之繁雜。真俗異而體同，凡聖分而道合。承師友之遺訓，籍經論之垂芳。罄塵庸之小識，請興言於大方。何群類之蠢蠢，處法界之茫茫？性窮幽而彌曉，理至寂而逾彰。既非空而非有，又若存而若亡。談秘密於慈氏，歎窅冥於伯陽。湛一虛而致極，總萬有以為綱。雖即事而易迷，亦至近而難識。非名言之所顯，豈情智而能測？口欲辯而詞喪，心將緣而慮息。故雖一音隨類之能，三轉任機之力。莫不停八梵於寂泊之門，輟四辯於恬惔之域。
尋其涯也，豁乎無際，眇乎無窮，源乎無始，極乎無終。解惑以兹齊貫，染淨於此俱融。該空有而闃寂，括宇宙以通同。論其用也，一而能多，靜而能亂。挺萬類之殊形，吐群情之別觀。結五住之盤根，起十纏之羈絆。隨迷悟而通塞，逐昏明而集散。四流因之漂蕩，六道以之悠漫。三賢、十聖曖以聯綿，二智、五眼曄而輝煥。渾升沉而共壑，派違順以分歧。體無非而不是，用無相而不為。若純金不隔於環釧，等積水不憚於漣漪。
故令名用諠雜，集起紛馳。事若萬軫殊轍，理則千輪共規。觀無礙於緣起，信難思於物性。猶寶殿之垂珠，若瑤臺之懸鏡。彼此異而相入，紅紫分而交映。法無定於心境，人靡隔於凡聖。物不滯於自他，事莫擁於邪正。何巨細之殊越，遂參互而容持。鄰虛含大千之界，剎那總三世之時。
懼斯言之少信，借帝網以除疑。蓋普眼而能矚，豈惑識以知之，覿九會之玄文，覽萬聖之貽則。睠常啼於東市，慕善財於南國。歷多城而進解，訪眾師而遣惑。始承命於文殊，終歸宗於妙德。雖遊形於法界，未動足於祇園。歎一生之似虐，嗟五熱之非昏！握手入和修之舍，彈指開阿逸之門。聞理音之常韻，睹極聖之恆存。三九於茲絕聽，二七自此亡魂。斯甚深之境界，亦何易而詳論？
悼稟識之多迷，慨群生之少慧。保一異之四邪，執斷常之雙計。怖夢虎於長眠，翫空花於久翳。縈結纏而未解，任漂流而莫濟。背七覺而逾昏，染六欲而方滯。何理通而志隔，既法是而情非。忽竛竮而獨往，久逃逝而亡歸。埋積寶於窮舍，匿明珠於弊衣。抱一真而不識，縈萬惱以歔欷。
嗟余生於季俗，惑己纏而命局。籍五部之流耀，蒙四依之睠錄。陟講肆以開愚，託禪林而遣欲。猴著鎖而停躁，蛇入筒而改曲。涉曠海以戒舟，曉重幽以慧燭。絕諍論於封想，息是非於妄情。創斂緣於有覺，終寂慮於無生。顯真宗之實相，達世用之虛名。道莫遺於始行，暗弗拒於初明。擬六賊其方潰，冀十軍之可平！
辭曰：昏雲聚還散，心河濁更清。性海無增減，行月有虧盈。疑兔足之致淺，懼鴻毛之見輕。為山託於始簣，庶崑崙之可成。
曰天監之十七，屬儲德之方宣，惟玉帛之光盛，信昌符之在焉。於是上照天，下漏泉。輪囷之氣吐煙，日月之景揚員。乃聖武之龍飛，載為家於天下。思承規於景數，遂長發而明社。若重光於有周，似二英於皇夏。方前星而列曜，播洪鍾於胤雅。去茲永福，來即東朝，文物是紀，聲明是昭。發玄章於粉繢，靡青緌於翠翹。鑾納那而垂藻，笳和鳴以承簫。載錫其光，令聞令望，察情幄帳，讓齒虞庠。性與天道，言為珪璋，詩、史遙集，禮、易翱翔，義華洛水，文麗清漳。
昔七覺之吐華，高人天而為長。道西被乎日用，法東流而未朗。故授神莂於文昌，寄寶舩於明兩。異昔談而同世，亦千年而影響。聞填填之法雷，見慧雲之初爽。真如之軌既接，發揮之功已躡。開金泥，剖玉牒，削蒸栗之簡，採羅樹之葉。石室靈篇，南宮神篋，所以一音不已，而待規重矩疊者矣。
惟至人之講道，必山林之閑曠。彼奈園與杏壇深，淨名與素王模。清遊之浩瀁，擬樂賢之隆壯。睿情窅然是焉供帳，乃高談玄圃之苑。張樂宣猷之上，觀夫靈圃要妙。
總禁林之叫窱，稟輦道之三星。躔離宮之六曜，寫溟浚沼，方華作峭。其山則峛崺貏豸，硱磳誳詭，阪墀巀嶭，夏含霜雪。下則谿壑泓澄，虹螮降升，上則青宵丹氣，雲霞鬱蒸。金華琳碧，燭銀礝石，藻玉摛白，丹瑕流赤。周以玉樹灌叢，紫桂香楓，篔簹含人，桃枝育虫。妙草的皪，靈果垂葼，長卿寒翠，簡子秋紅。崖戴雲而吐雨，木鳴條而起風。中有蘭渚華池，淥流濎濘，激水推移。彌望杳溟，倒飛閣之嵯峨，漾釣臺而浮迥。張翠帷於鴻舩，泛羽旒於雀艇。鳥則杉雞繡質，木客錦章。戴勝吐綬，鸀𪅖歐香。壁龜、紫鱉，鷿鷈、鴛鴦。風鳴日思，戲廣浮長。內則錢荇菱華，𣢺欿散葩。硉矹巨石，隤陁碧砂。離蓰比目，累綺紅蝦。漂青綸之蓑析，蕩碧組之鬖髿。銅龜受水而獨涌，石鯨吐浪而戴華。
所以籍園籞之壯觀，將髣像於毗耶。於是清宮廣闢，宿設宵張。華燈熠燿，火樹散芒。斂閃六尺，籠藂九光。穎若流金之出沙嶼，粲若列宿之動天潢。朝曭朗而戒旦，雲依霏而卷蔟。輕輦西園，齊宮北囿。仗衛濟濟，僧徒肅肅。法鼓朗而振音，眾香馝而流馥。亦有百獸盿盿穆穆。雲車九層，芝駕四鹿。吳姬楚豔，胡笳燕築。常從名倡，戲馬蹋鞠。巡少陽渡紫複，繞崇賢瞰承祿。揚散花之飄颻，響清梵於林木。
燈王歸而贈筵，香積來而獻熟。似眾聖之乘空，若能仁之在目。既而俄軒有睟，肆筵授几。高殿肅而神嚴，微言欣而奏理。煥嘉語於丹青，得親承於音旨。智周物而為心，情研機而盡諦。言超超而出象，理亹亹而踰繫。類吳兩娛心之談未足云，晉儲真假之理豈能逮？史臣乃載筆撰功，請事其職。賦金相，歌玉式。世既聞甘露之言，民已登仁壽之域矣。將奉瑤宮之軑，陪雲樓之軾。福穰穰委如山，長莫長永無極。
昨夜眠中，意識潛通。類莊生之睹胡蝶，如孔氏之見周公。雖夢想之虛偽，亦心事而冥同。爾乃見一奇賓，傲岸驚人。無名無姓，如鬼如神。姿容閑雅，服翫光新。入門高揖，詣席誇陳。
余乃問曰；夫邪不干正，惡不亂善。清濁異流，昇沉各踐。吾身披法鎧，心遊妙典，六賊稍降，四蛇方遣，大乘已駕，小魔宜剪。君是何人，欲來何辨？
客乃對曰：久承名行，未遑修敬。常深注仰，每軫翹詠。忽睹光儀，良有嘉慶。欲申諮請，願垂高命。夫人生假借，一期如擲。倏紅電之驚天，迅白駒之過隙。豈不及年時之壯美，取生平之歡適？或走名驥於長阡，或駕飛輪於廣陌。坐西園而召友，敞南齋而對客。出野外而摐金，入閨中而撫石。或復合樽促坐，傳觴舉白。重之以笑歌，申之以燔炙。至如學富門昌，德重名揚。江東獨步，日下無雙。心為義窟，身是智囊。彫金往漢，佩玉遊梁。高車駟馬，桂戶蘭房。烈燕姬而滿側，奏秦女而盈堂。聞弦管之寥亮，聽絲竹之鏗鏘。何則一生之快樂，亦千載而流芳。
豈能栖栖獨處，傍無笑語？剃髮除鬚，違親背主。形容燋悴，衣裳藍縷。既闕田蠶，復無商估。等碎繒之百結，似破襖之千補。至如玉露朝團，金風夜寒。老冉冉而行至，歲忽忽而將闌。床空帳冷，覆薄眠單。絕子孫於後胤，罷賓從而來歡。欲以斯而為道，亦何得道之量難？
余乃忻然而笑，略陳心要，徐而答曰：省來說之嬌張，遂引誘於邪方。欲以井蛙共海鯤而論大，爝火與日月而爭光。無異鷦鷯之比鵬翼，㟝嶁之匹崑岡。爾既昏懵於生死，亦耽染於玄黃。唯知酣酒嗜欲，峻宇彫牆。豈識多財之被害，寧信懷璧而為殃？佳味爽口，美食爛腸。貪婬致患，渴愛成狂。人生易盡，物理無常。朝歌暮哭，向在今亡。忻歡蹔有，憂畏延長。
且世間紛攘，竟無閑賞。萬苦競來，百憂爭往。妻子翻為桎梏，親愛更如羅網。私里恆弊巑屼，王事徒勞鞅掌。榮華有同水沫，富貴實如山響。然自沉淪倒惑，恆懷磣毒。不孝不慈，無道無德。胸衿𢤱戾，心府讒賊。自大嬌奢，志能苛剋。不行仁義，誰論典則？無趣殺傷，非理貪忒。見利爭往，臨財茍得。失位失名，亡家亡國。命繩溘斷，身城倒匐。業掣其頭，鬼穿其肋。冰池向踐，火山方冒，忍痛自知，銜悲誰惻？爾乃刀林擁聳，劍嶺嵯峨。爐飛猛焰，鑊湧驚波。楞層鐵網，菉簇灰河。凡諸苦難，次第經過。頭逢鋸解，骨被磨磨。舉身星散，合體滂沱。一朝鍾此，萬恨如何？
若夫正法弘深，妙理難尋。非生非滅，非色非心。隨機往赴，逐應便臨。內宣萬德，外啟八音。威降醉象，影攝驚禽。形如滿月，色似融金。遂令尼犍脫屣，梵志抽簪。
然而出家之為道也，則蕭散優遊，無欲無求。不臣天子，不敬王侯。似無瑕之璧，如不繫之舟。聲樂不能動，軒冕不能留。無為無欲，何懼何憂！戒忍雙習，禪慧兼修。天人師範，豪庶依投。若夫為學日益，為道日損。損之則道業踰高，益之則學功踰遠。
故形將俗人而永隔，心與世情而懸反。所服唯是三衣，所餐未曾再飯。從師則千里命駕，慕法則六時精懇。濯慮於八解之池，怡神於七淨之苑。至如道安、道昱、慧遠、慧持、赤髭法主、青眼律師弘經辯論，講易談詩，開神悅耳，析滯去疑。並皆揚名後代，擅步當時。或與秦王而共輦，乍將晉帝而同幃。遂使桓玄再拜而弗暇，郗超千斛而無辭。爾乃行因已正，方饗餘慶。四梵爭邀，六天俱娉。封畿顯敞，國土華淨。寶樹瓊枝，金蓮玉柄。風含梵響，泉流雅詠。池皎若銀，地平如鏡。妙香紛馥，名花交映。近感樂身，遠招常命。
若夫六度修成，十地圓明，靈智既湛，種覺斯盈。寂寥虛壑，皎潔澄清。質非質礙之質，名非名相之名。水火衝天而不懼，雷霆振地而不驚。窮天下之至妙，誰能與之抗行？
於是前來君子聞斯語已，合掌曲躬，斂眉彈指。魂飛氣懾，神茹情否。踧踖無顏，逡巡敬起。自陳孤陋，未知臧否。追用感傷，實懷慚恥。今日奉教，謹從命矣。
江艽，字胤卿，僕之第二子也。生而神俊，必為美器。惜哉！遘閔涉歲而卒，悲至躑躅，迺為此文。
惟秋色之顥顥，心結縎兮悲起。曾憫憐之慘悽，痛掌珠之愛子。形惸惸而外施，心切切而內圮。日月可銷兮悼不滅，金石可鑠兮念何已？緬吾祖之赫羲，帝高陽之玄胄。惜衰宗之淪沒，恐余人之弗構。覬三靈之降福，佇弱子之擢秀。酷柰何兮胤卿？郯逢天兮不祐。爾誕質於青春，攝提貞乎孟陬。謂比芳於古烈，望齊英於前修。遰高行之美跡，鬯盛業之清猷。白露奄被此百草，爾同凋於梧楸。憶朱明之在節，顧岐嶷之可貴。睨鑪帳而多怡，瞻戶牖而有慰。奚在今之寂漠？失音容之髣髴。
姊日中而下泣，兄嗟季而飲淚。感木石而變哀，激左右而殞欷。奪懷䄂之深愛，爾母氏之麗人，屑丹泣於下壤，傃殷憂於上旻。視往端而擗慄，踐遺緒而苦辛。就深悼而誰弭？歸來命兮何陳？我過幸於時私，爰守官於江潯。悲薄暮而增甚，思纁黃而不禁。月接日而為光，霞合雲而成陰。霧籠籠而帶樹，月蒼蒼而架林。嗟柰何兮弱子？我百艱兮是尋。驗纖帶之夜緩，察葆鬢之朝侵。惟人生之在世，恆歡寡而戚饒。雖十紀之空名，豈百齡之能要？迅朱光之映夜，湛白露之凝朝。指茲譬而取免，排此理以自銷。
然則生之樂兮親與愛，內與外兮長與稚。傷弱子之冥冥，獨幽泉兮而永秘。余無愆於蒼祇，亦何怨於厚地？信釋氏之靈果，歸三世之遠致。願同昇於淨剎，與塵習兮永棄。
吾曾迴向正覺，歸依福田。友人勸吾任，吾志不改。故註無為論焉。
有弈葉公子者，聯蟬七代，冠組相望，服多素紈，黼衣繡裳。負長劍而耿耿，佩鳴玉而鏘鏘。時遊稷下，或客於梁。聞英雄而豹變，聽利害以龍驤。乃動朱履而馳寶馬，振玉勒而曜金，羈之無為先生之門。
問曰：先生智德光融，嵩華無得以方其峻；道義清遠，溟海不足以喻其深。無學不窺，無事不達。容儀閑靜，言笑溫雅。至如釋迦三藏之典，李君道德之書，宣尼六藝之文，百氏兼該之術，靡不詳其津要，而採摭沖玄。煥乎若睹於鏡中；炳乎若明於掌內。
余聞天地之大德曰生，何以聚人曰財？是故老聃以為柱史，莊周以為園吏，東方持戟而不倦，尼父執鞭而不恥。實萬古之師範，一時之高士。先生嘉遁卷跡，養德不仕，乃列子之所待，非通天下之至理。雖江海以為榮，實縉紳之所鄙。
先生攸爾，笑而應之曰：富之與貴，誰不欲哉？乃運而不通也，夫忠孝者，國家之急務也。申生伍員不得志也。懷道抱德，玄風之所尚，揚雄東方，其職未高也。其大學者，不過儒墨，亦栖栖遑遑，多有不遂也。子所引之士者，情雖欲之，志不行也。憂喜不移其情，故可為道者也。過此已往，焉足言哉？
吾聞大人降跡，廣樹慈悲，破生死之樊籠，登涅槃之彼岸。闡三乘以誘物，去一相以歸真。有智者不見其去來，有心者莫知其終始。使得湛然常住，永絕殊塗。無變無遷，長祛百慮，恬然養神，以安志為業。欲使自天祐之。吉無不利，舒卷隨取，進退自然，遁逸無悶，幽居永貞，亦何榮乎？亦何鄙乎？子其得之，吾何失之？塵內方外，於是乎。葉公子恧然而有慚德，逡巡而退。
夫生在三界，恆為四魔所嬈。沉淪生死，遍在六趣，若一得人身，及聞經法，譬見優曇，喻值浮孔。尋惟聖教，實開心目，懿身處下流，元悕彼岸。直因生有，惡此漏身，心去志恭，徒然無補。略因愚管，憑剿四魔。
昔在年幼，嘗作破魔露布。文雖鄙拙，頗為好事者所傳。自遷都之後，寓在洛陽，忽於故塔之中得此本文。時遇值今國都法師，尚在金剛波若寺講勝鬘經。輒以呈示，得法師學涉內外，甚好文彩，乃更披經卷，賜示魔事，兼得擬符。
時釋道安檄魔文，共尋翫之。復竭愚淺，修改舊文，更作平魔赦。重廌法師，更無嫌也。但安公檄文直推天魔，凡為世患，經列有四。
且天魔權變，非浮情所測，煩惱陰死，為患寔深。輒更起伐魔詔、慰勞文，冠之於初。是以前後不同，文頗繁重。冀信心君子，兩得行之。輒并編安法師檄文為次，合為一卷。
門下偽魔，逋誅于茲曠劫，鷹跱四山，狼顧五道。心頑縱毒，常懷返噬，固守一隅，擁隔聲教。自大通已降，爰暨賢劫。雖百王繼踵，千聖相尋，威懷百途，獎導千計，猶不能遏彼邪心，息此異見。得使貪競相緣，瞋痴互舉。常結四生，終歸六趣。眷言斯瘼，實用傷懷。
今原燎方邇，浸潤有漸，無宜自寬，以致顛覆。可簡將練卒，隨機拯撲，勿使蒼生懷予復之歎。主者告下，時速施行。臣信相等言。奉被詔書如左。
臣聞，見機者，則承風以先附，守迷者，必威加而後降。是以舜舞干戚，有苗自縛於王庭。目連援弓，則金地相園之日，故能斬伏心王，塞靜樓觀，身被忍鎧，手挈浮囊。棄所保之貨賄，設禪悅之名餚。宴彼奇將，集此雄勇。志有所規，則無往不摧；心之所向，則無思不服。四魔區區，焉足以規慮哉？但今聚結未散，事須平蕩，輒依分處，星言宿駕，謹重申聞。請可付外施行。謹啟。
告三界五道有識群生等，夫羲和迭駕，盲者尚迷其光；雷霆震響，聾者猶惑其聽。雖照屬理均，而稟受道異。致令法音擁於殊聞，慈光蔽於異見。昏痼相仍，長迷永夜。劫石有殫，此緣無竭。
故我高祖愍此横流，心存拯溺，體韞殊光，口含異響。開宏基於未前，構玄覺於有始。故一闡洪猷，則巨犉競馳，再擇道教，則羊鹿服御。證無生於胸襟，揖寂滅於懷抱。但年德推移，心存靜定，爰命皇儲，紹隆大業。
先帝籍此洪資，纂我前緒，積德三大，累功塵劫。心變冥機，遊神赴會，身固舟囊，陵波拯接。出沒任情，權旨自在，故能超彼九劫，降此四天。跨據一方，威攝萬國，八十年中刑措不用。
但時不我與，聖上遷化，教跡道殊，人懷異念，卿等或是日種輪王，世跨四域；或是月性高良，忠貞不貳。享三界之名官，保一時之榮祿。但爵命難恆，時有否泰。或因憍慢而喪家，或由貪殘而失國。故令後胤波流，奄然忘返，遵彼邪原，泛此欲海，而使天魔承舋，作患於上方，煩惱因茲侵淫於下國。或縈中陰於未生，或馳五衰以告老。終疲昇降，長勤往沒。
幕府因機桀起，英略超群，緯文經武，體真練俗。承百王之洪規，稟萬代之遺則。履道居彼龍象，扣此津門，方當馳光上下，候騎八維。總括群邪，羅絡萬有。籠三界於一身，抗百綱於無外。摧拔須彌，翻波巨海，顛倒宇宙，迴易日月，使人天倒懸，水陸燋沸。然復塞其必我之心，開其子來之路。扇清風於荼炭，布同愛於無間。平蕩三途，攝茲四有。威以動之，福以綏之。蕞爾小醜，焉足以語哉？
卿等既為所誤，沉淪日久。宜藉此時機，早建良圖。夫時難得而易失，機尚速而後悔。若得時也，則福祿競臻；如失機也，則敗捷爭及。故竇融享爵，事歸於先覺；公孫嬰戮，取敗於後機。此皆往事之高鑑，當今之軌轍。且智者處危以謀安，愚者臨成以致敗。成敗安危在於時機，非降自天，抑亦人謀。
今三車佇駕，寶藏初開。懸重爵以俟功，設天官以命哲。正是大士縱横之秋，智勇獻功之日。與卿等同發遐原，枝流異土。追惟在昔，猶或依依，言念四魔，不覺撫劍。故先遣白書，略陳成敗。曾改迷徒，尋光赴命。相與齊轡道場，比肩輪下。諮稟未聞受教，君子友朋好合，不亦善乎？無宜大安斯趣，盤桓遊逸，恐此生滅，相尋有無繼作。若三毒一馳，則義無怨親；四凶互出，則夭壽俱剪。雖欲保全，其可得哉！
今善身已建，六軍啟途，出彼火宅，尋討未服，梟斬之期，非旦即夕。幸體往意，時作出計，勿懷猶豫，濫嬰斯禍。臨路遣書，匆匆無盡。
彌天釋道安頓首，魔將軍輪下。相與雖復，玄徒殊津，人天一統。宗師雖異，三界大同。每規良集，申其曩積。然摽榜未宣，所以致隔。今法王御世，九服思順；靈網方申，宏綱彌布。大通有期，高會在近。不任翹想，並申預意。釋道安頓首。
夫時有通塞，否終則泰。千聖相尋，萬師迭襲。昔我高祖本元天王，體化應符，龍飛初域。杖權形以割萬邦，奮慧柯以伏六合。咸蕩四邪，掃清三有，方當抗宏綱於八區，絙靈網於宇宙。夷靜七荒，寧一九土。但冥宗不吊，真容凝靜，重明寢輝，虛舟覆浪。故令蛇蟻煩興，梟鏡競起，翳染真徒，塵惑清眾，虐被蒼生，毒流萬劫，懷道有情，異心同忿。
我法王體運，應期理物，上籍高貴，下託群心。秉玄機以籠三千，握聖徒而隆大業。雲起四宮，鸞翔天竺。降神迦夷，為法城塹，撫育黎元，善安卿士，匠導群賢，慰喻有疾。嚴慧柯於胸中，被神鉀於身外。愍十八之無辜，哀三空之路絕。志匡大業，情必平難，百域千邦，高伏風化。承君久抱惑，心重迷自覆，深執愚懷，固守為見。狼據欲天，梟鳴神闕，畔換疆場，抗拒靈節。謂天位可登，洪規可改，覽茲二三，遠為歎息。
何者？大通統世，則群方影從，而偽痴天魔，不遵正節，忓忤聖聽，塵撓神心，領卒塞虛，奇形萬變，精鉀曜曦，霜戈拂日。靈鼓競鼕，響衝方外，高步陸亮，自謂強威，而王師一奮，群邪殄喪，魔眾革心，望風內附，況君單將，僥然一介？土無方尋，眾不成旅，而欲背理違常，陵墟華邑，篡奪靈權，勝常取信，以偽忝真，可不謬矣。
于今釋迦統世，道隆初劫，妙化堂堂，神羅遠御；智士邕邕，玄筭蓋世。武夫龍超，捉䩙千隊，恊略應真，奇謀超拔。
故命使持節、前鋒大將軍閻浮都督、歸義侯薩陀波崙，獨稟天姿，義陳玄覺，神高須彌，猛志籠世。善武經文，忠著皇闕，領眾四十萬億，揚鏕首路子。
故命使持節，威遠大將軍四天都督，忉利公導師曇無竭，武勝群摽，文超隨夏，宏謀絕塵，心栖夢表，每憂時忘身，志必匡世，領眾百億，虎眄須彌。
故命使持節、征魔大將軍六天都督、兜率王解脫月，妙思虛玄，高步塵表，略並童真，功侔九地，悼愍三塗。忿君縱害，援劍慷慨，龍迴思奮，領眾五百萬億，鸞鳴天衢。
故命使持節、通微將軍七天都督、四禪王金剛藏，朗志虛玄，金顏遐矚，恩殊九錫，力傾山海。左顧則濛氾飛波，右眄乃扶桑落曜。德無不施，威無不伏，領眾七百萬億，雲迴天門。
故命使持節、鎮城將軍九天都督、十地大王維摩詰，奇算不思，法柯達震，體合神姿，權像萬變。呼吸則九服雲崩，叱咤則十方風靡。威被下愚，無辜酸楚。領眾九百億，飲馬靈津。
故命使持節、鑑復大將軍十九天都督、十住大士文殊師利，承胄遐元，形暉三耀，身自金剛神高體大，應適千途，玄算萬計，群動感於一身，眾慮靜於一念，深抱慈悲，情兼四攝，領眾塵沙，翱翔斯土。
故命使持節、匡教大將軍十九天都督、錄魔諸軍事群邪校尉、中千王觀世音，智略淵深，慧剛遐網，明達六通，朗鑑三固。或託跡群邪，耀奇鋒起，或權形二九，息彼塗炭。揮手則鐵圍摧巖，噓氣則浮雲頹崿。能為十方作不請之益，領眾不思，風吟虎嘯。
故命使持節、撫化大將軍十方三界大都督、補處王大慈氏，妙質從容，天姿摽朗，體踰金剛，心籠塵表，猛志衝天，慧柯遠奮。無生轉於胸中，權智應於事外。志有所規，無往不就，威恩雙行，真俗並說，領眾八百萬億，嚴駕待命。
勇士之徒，充盈大千，金剛之士，彌塞八極。咸思助征，席卷六合。乘諸度之寶軒，守八正之脩路。跨六通之良馬，捉虛宗之神轡，彎四禪之良弓，放權慧之利箭。鳴驥桓桓，輕步矯矯，撫劍飛戈，長吟命敵，而將軍累世重光，匡濟帝業，歷奉聖庭，曾無有闕。貴即道師，身子五百，幽鑑天命，秉受王化。聖上開衿，皆授名爵，封賞列土，功侔舊臣，聲蓋萬域，而君何心，横生異見，偃蹇邊荒，頑顧常位？毒害勃於蒼生，災禍流於永劫，可不哀哉！可不謬哉！
君昔因時荒，為物所惑，狂迷君心，投偽外竄。百行一愆，賢達尚失久，謂君攬智返愚，歸罪象魏，束身抽簪，同遊群俊。以道自娛，榮名終始，仍執愚守惑，偷安邪位。託痴山以自高，恃見林以遊思。耽六欲之穢塵，翫邪迷以娛性。建憍慢之高幢，列無明之凶陣。闊步長塗，輕弄神器，盜篡天宮，抗拒日月。恐不異舉手欲障三光，掊土擬填於四海。打鼓與雷爭音，把火共電競耀。雖擬心虛標，事難就矣。
然將軍殖德玄津，原承彌遠，暉華昞然，群下矚目。望貴之基易登，由來之功可惜，可改往修來，翻然歸順，謝過朱門，與道齊好。家國並存，君臣俱顯，取名獲安，曉目達觀，眷屬晏然，可不美歟！
大師剋舉，萬方矯電，手提法蠡，齊撫慧劍。道柯輝耀於前驅，靈鼓振音於後隊。神鍾一扣則十方傾覆，海浪飛波則原陸湯沸。當爾之時，須彌籠為微塵，天地迴為一粟，無動安於左衿，妙樂握於右掌。神力若斯，豈可當哉！
然我法王，體大仁慈，未欲便襲，權停諸軍，蹔頓靈轡，臨路遣書，庶迴迷駕。君可早定良圖，面縛歸闕，委命王庭，逍遙閑境，上方宰任，非君而誰？
夫聖人上智識機，明責免禍，窮而知返，君子所美。此乃轉福之高秋，取功之良節。昔夏桀無道，殷王致伐，商紂首亂，周武建師。此則古今之常軌，將軍之明誡。相與雖復形乖於當年，風流於道味，人天踦嶇，何足致隔，想便霍然，隨書投命，所以切痛其辭委曲往久者，不欲令芳蘭夏彫，翠柯摧穎。
深思至言，善從良計，勿使君身傾匡三槩，勿使六天鞠生禾莠。迅目仰眺，助情暢然，臨紙多懷，文不表意。釋道安頓首。
大夢國、長夜郡、未覺縣、寱語里、六自在主他化皇帝，報檄於高座大將軍、南閻浮提道綏撫大使、佛尚書安法師節下。
音耗自遠，喜同蹔接。尋覽句味，良用欣然。方見大國之臣，禮義高矣。承將軍虛心豁達，密行淵玄，襟帶山河，牢籠宇宙。慮深宗廟，憂及生民，秀氣千尋，真心萬仞。諒疾風之勁草也，亂世之忠臣也。冀道遇則鄰，彼我非隔，俯從人事，聊此報章。
昔周室既衰，六國鼎沸，漢朝運滅，三分天下。或外夷侵叛，毒被中原，或內禍潛作，殃及良善。應期鵲起，達時豹變，有之自古，豈止今日？惟蒼生舋積上天降禍，釋迦皇帝，奄然登遐。哀纏臣妾，悲浹率土。皇太子彌勒養德心宮，滿月停山，深藂隱藥，數鍾百六之世，代虧九五之君。諸侯姦猾，猜忌相處，一十八部，教軌參差；九十六道，樽俎迴互。狼噬海濱，梟鳴山曲，左不記言，右不記事。國憲朝典，與霜露而彫零；天璽帝璧，同冰消而葉散。臣怨民怒，眾叛親離，逃逝無歸，伶跰長往。
竊謂數屬太平，沐浴朝化，時逢亂世，濟難干戈，蓋乃通人之權變也。謹率義兵，發憤忘食，並登山拉虎，臨河斬龍，緯武經文，輕身重義，社稷是所不圖也，天位非所傾望也。直以心城無主，邪戲塵勞。沓沱欲流，將心源而共遠；忽怳大夢，與永夜而俱長。還因假寐，吊民伐罪。
先遣聚沫大將軍黃玄侯，率空華之卒，策陽炎之馬，即乾城之隅，結浮雲之陣，戈甲昱爍，弓戟參差，鋒刃未交，服兵先敗。
次命澗響大將軍絲竹公，領宮商之眾，據傳聲之谷，隨聞隨剪。
次命百和大將軍蘭麝伯，領馨香之旅，乘風抒陣，千里無雲。
次命六味大將軍，領肥美之卒，為面門都督守滄溟之口，吞噬無遺。
次命七觸大將軍，領細滑之眾，戰鼓纔擊，身城瓦解，
五軍前討，百戰恆捷。自天是祐，罄無不宜。朕慮未窮巢穴，躬行問罪，戎衣既整，出自空窟。發淵泉之智，動山岳之威。承妄想之兵數盈兆載，並潛神識海隱影心山。命將元帥，案劍城旅，徵兵士卒，擎刀結陣，排空塞迥，煙飛霧集，莫不雄氣衝天。吐妄雲於真際，高風駭地，驚塵浪於性海，擊道品官軍，霜夜抒籜。一心既沒，還源彌遠，六愛已然，宅火逾盛。縱横剪掠，腹背羅討，六奇三略，先蘊胸襟。百步千榮，本無横陣，遂雲消霧卷，吾道興焉。於是分官置職，行我風化。
敕無廉驃騎，虎踞貪山，性澀將軍，龍蟠慳海。瞻恤之士，水陸無寄。
敕繫地郎將，置陰陽之府，情塵駙馬，觀伉儷之兵，愛水蹔流，身城被漬，欲火纔發，天廟遭燒。繕性將軍，已從焚溺。
敕咆勃挍尉，弓劍隨身，鴆毒鷹揚，戈戟在手。嚴毅士卒，警固賄城。使平忿將軍，銷聲剷跡，
敕正勤、御史且停監察。隨眠武侯，安撫朝猷，放蕩無明，縱恣有待，使精進一馬，罷行四勤之路，迦留二箭，不射三空之門。勇猛將軍，風煙歇滅，
敕覺觀大司馬，置府初禪，邪思惟都尉，列陣三有。心原未靜，頻被風波，禪枝欲茂，再遭霜雪。安靜將軍，埋身亂境，
敕我見行高，鎮陀那之嶺，惑山萬刃，疑戍百重，討返還迷，問津天路，使觀身實相，申如羊角，緣家妄業，密若魚鱗。故毒動狂子，酒醒醉客，覆真金藏，隱肥膩草。博通將軍，兀然如醉。斯則率土之賓，皆吾民也。
今十軍意氣，五將英雄，乘機廢立，成國宗廟。朕俛仰即位，臨軒御宇，纂承王業，握圖受命。困弱之輪無際，足擬金輪；心與駿䭿有餘，聊充紺馬。衣冠旡二，車書已一。方扇長風於火宅，粉高車於門外。解釋甲胄，與民更始，將軍士卒並亡，智力俱喪。路窮箭盡，棄馬焚舟，螗螂舉臂，良可愍也，良可恥也！
盜跖率卒，侵暴諸侯，孔丘置陣，流汗反府。即將軍之明誡也。皇太子彌勒，代邸龍飛。朕汗馬歸朝，銜罪庭闕。將軍見徵，未敢聞命也。情深筆短，不能多白。冀歸高君子，相期於言外焉。波旬頓首死罪。
廣緣將軍、流蕩校尉、都督六根諸軍事、新除惡建善王臣心，
賑惠將軍、善散子都督、廣濟諸軍事、監軍臣施，
繕性將軍、剋欲界都督、攝志諸軍事司馬臣戒，
平忿將軍、蕩恚侯都督、洪裕諸軍事司空公臣忍，
勇猛將軍、勤習伯都督、六度諸軍事行臺臣進，
安靜將軍、志念都尉都督、觀累諸軍事攝散侯臣禪，
博通將軍、周物大夫都督、調達諸軍事監照王臣智，行言謹案。
臣聞治靜泰平，兇徒有時以興；化清去殺，逆黨因之而作。是以文命引狩於九圍，遇死魔於嵞山。頂生騰輪於六合，值貪賊於忉利。故使身滅知威，魂散閩越，淪蕩他鄉，退失尊位。良由內挾姦邪，外樹塵軌，賞差信功，罰乖臣惡故也。
自世宗釋迦文皇帝晏駕固林，儵餘千載，太子慈氏阿逸多有事兜率，未遑紹襲。法城蹔空，梵輪無主，塵域外叛，沙州弗貢，遂使三界風驚，六天烽起。邪徒詭說，翻成異俗。
偽自在天主賊王波旬，稟質昏猜，體襲邪氣，我慢在心，愛結盈慮，矯奪惠命，竊弄神器，放縱欲界，闚𨵦皇境。且其政教陵替，內外相違，姊妹同姦，千子貳志，三女邪蕩，邀我上宮。姿態未施，自貽伊耋。又波旬翫習小道，頗有才辯，愎諌飾非，好是奰怒。不用順子之言，專從佞臣之計。伺國間隙，乘舋來侵。偽結使大將諸煩惱等，因聖道消運鍾，八百光音無間，十纏斯作。
遂陳欲兵於愛海，策疑馬於高原，控轡於二見之域，馳騁於無明之境。值聖則卷跡高棲，遇惡則泄惡中區，負險重關，觀時而設、或志求榮利，假寐權門，或含忿威，眾專行毒害。意氣稜層，固守方等。憍慢邊隅，未識正朔，方復假遣七使，傳車三障，詭宣六條，以致殊俗。愚者承教而濯纓，智人棄之而澗飲。畜卒俟前，儲烽候進，
偽四天大都督五陰魔等，置宅於無始之原，卜居於有形之裡，浮游於苦海之中，放逸於火宅之畔。竊號躬身，假署六府，偷榮瞬息，耽樂時顏。元首未幾，徒役無算，飢兵妒卒，流川遍野，怖士愁人，亘山滿谷。同惡相求，緝結一方。異類群聚，阻兵三界，
偽署行臺有生死，賊王觀兵五道，置卒三塗，在生逆命，處老作寇，五衰告期，四生應世。擁塞泉原，杜絕飄焰。業力咆𠷺，率危脆以先馳；三毒趑趄，挾群有而長逝。安忍無親，禍連九族，威怒互行戮及忠孝。方乃忽聖誣賢，欺真枉正，陷阱黎元，羅絡凡庶，妄計苦空，以為己有，驟驚之勢，謂固同金石者也。
以正月三十日黃昏時，有一人姓善字知識，從道場來告云：賊去此不遠，宜急剪撲，不爾當為大患。臣聞此語，未悉敬信，單駕羊車，轉軍化城，深修塹柵，自備而已。賊方於後夜，遣一使來，多貢珍異，求結和好。臣知此賊勢若泡焰，智計莫出，意性狂勃，難可親近，弗與之言，抱恨而去。方多設詭計，欲來侵逼。
即以月七日，向晨出方便門，頓解脫處，馳信郵以深入，徵群迷以出海，纂集三昧以致一塹，冀蕩除五陰，式清諸有。賊方恃固一川，拒抗皇威，其水彌漫，廣深難際。又值旋嵐傾勃，雹霰瀉注，擊浪揚波，海神竟涌。七等雜類，或飛或沉，夜叉守塗，羅剎據津。流瞽流聾，覆沒善財，其欲淜泳，鮮不沉溺。
又臨圻阻涘，大筑城壘，壁立隍濬險閤，唯有一門，四垂幽谷，一人執戈，萬夫攝思。四果怯憚，辟支戰慄，遂集眾唱，識規望進，擊驟度能。僉曰或可，即勒軍士為渡水故，備取諸草木編以為筏，附令抱蹋，撗波直進。臣等手案浮囊，泝流而往，固護無非，遂登彼岸。部分將士修備兵車，齊心戮力，驅馳往撲。
即遣安靜將軍，領觀累之卒，據散亂之原。又使平忿將軍，率洪裕之兵，塞怒谷之口。復令賑惠將軍，引廣濟之眾，截慳貪之路。更勒博通將軍，整洞達之士，守狂痴之徑。
督師羅張，四面交侵，積戰告捷，不月而三。行臺恐眾懈怠，不得競進，乃催厲六軍，置阿惟越地，而餘燼遊魂，偷安他化，驅率犬羊，欲來拒戰。乃假虎兕以為威，招熊羆而自衛。異首別面之徒，吐風火而待發；擔山戴樹之類，方蟻聚以齊衡。希進皇家，膺符受命，啟土塵劫，疊聖重光，享祚無窮。先帝鼎湖之日，顧命慇懃。專令文德以來，不許戰爭，而致幕府受詔之初，依敕而行，略設六奇，斷截而已。
但狂豎侜張，猶敢逆節，雖遣逸多曉喻，都無悛心。乃更命將大權，徵兵十萬，嘗未浹辰，大弘淨土，資無畏以嚴身，兼眾妙而獨拔，龍蟠道樹，虎視娑婆，十號一宣，則四八應期；言教蹔設，則二九雲集。遂擊法鼓而出三空，建慈幢以臨八難。講武大千，曜威萬域。神戈暫指則魔徒失膽，惠劍一揮則群邪俱斃。現道身而斬死魔，因般若以戮煩惱。摧波旬於不動之林，滅五陰於計性之境。
然後蹙巢守穴，到不到處，巡伏隱身者，唯一人而已。遠處膏肓，非勇力攻及也。遂乃竄生死於寂滅之原，流老病於常樂之境。排三障於六通之衢，投七使於薩婆之域。元兇既梟首，徒黨伏誅，自餘從者，並不追問。諸有誠心先款者，悉令解甲去鋒，編戶民例。授以遠號，私之樂土，為拔五箭，并以善醫療除垢病，施惠湯藥。
于時，業風息吹，六塵弗起，祥雲四舒，靈禽翥翼。引八部而自娛，嚴四七以守衛，垂拱閑堂，無為而已。大覺天王等，好尚風軌，志存拔擢，援昔舊謨，慇懃諌諍，辭不獲免，默許所奏。爾乃開甘露門，出八正道，千輻雲迴，來儀鹿苑。四天獻器於高掌，二商薦餚於初請。故緣行錄勛，則陳如先封；真諦開賞，則耶舍繼襲。或朋類蒙榮，或兄弟感澤，揖不肖於初果，表有德於十地。依准古禮，巡省方岳，振旅六城，治兵八國。理怨於三天之上，問罪於九地之下。徵英傑於十方，會萬國於鷲岳。華荒剋臻，異士勇出。
於是啟寶藏以賑貧窮，出三車以給諸子，撫納黔黎，寧堵復業。乃身安一乘，心固槃溪，據林眄水，宣揚皇澤。依恆說逸，召集未賓，仁風匝宇，道光遐照。四面交通，化流無外。聽訟於中路之域，決判於寶山之所。無量之威遠震城岳，無礙之智洞徹山河。故土無二，統車書一軌，日月重光，天地清朗。
六萬之眾解長圍以從正，十仙之徒棄大河以就祑。不動之賢不遠千里，意樂之哲應感而至。工人率簞食於尸城，捷獸奉壺漿於長源。內外剋清，表裡咸泰。寔由道音四敷，餘波東訓。主上至心，群僚深敬，稟承神規，殄茲兇醜，豈臣智力所能剋感也？
冀憑此一勛，漸望更進，方事前計，凱旋未日。並露布以聞。臣等死罪死罪。
門下。首區同源，因派異緒，窪隆代興，信背千途。故智勝摽宗，歷塵劫而上三；登明啟教，經九中而未一。況乃邪徒偽見，駕刺犢於自然之原；結賊妄根，御形色於顛倒之境。以茲偏師，抗衡中道，眷言二三，良用憮然。自先帝昇遐，寶歷無主，淳風漸虧，靈教異設，偽魔乘間，充斥神邑。假變真容，妄談空有，驅役四生，周還六趣。畔換欲天，狼戾愛地，毒被邊荒，虐流華夏。雖獫狁之侵宗周，凶奴之陵炎漢，未為喻也。
朕以神昧主，自幼齒參玄，弱冠從政，班名於大通之年，驅驟於賢劫之下。荷百億之重任，忝三界之特尊。人天樂推，無所與讓，遂陟靈壇，受茲封禪。顧惟多闕，有慚庶政，明發孜孜，不遑啟處。常恨封境未清，正教無一，致使群生沉淪魔境。每一撫念，用廢寢食，遂命將徵兵以清時難。上藉三昧之士，下憑六度之師，控清方夏，大龕荒服。故六軍雷動，則三有雲消；慈施電馳，則四凶面縛。降附若塵，生擒萬計。唯波旬一人，單馬奔迸，百道截羅，組繫不久。
且令五道告清，寰外咸一，思與天下，同茲福慶。可大赦天下，與同更始，改像教之號為即真之歲。自二月八日昧爽已前，繫囚見徒，悉皆原放。若為四魔所悮，浮游三界，犯十惡五逆，毀經壞像，三世所作一切眾罪，能改過自新者，不問往愆。若亡命慾山，挾藏姦器，百劫不自首者，伏罪如初。其殺父，害君，傷兄，蒸母，隨時投竄，以息後犯。其闡提一人，不在赦書，擯罪遙責，神速可乘，意驛遍告十方，主者施行。
即真元年二月八日，中書令補處王臣逸多宣。
臣文殊等言。奉被詔書如右。
臣聞，毀忠謗善，經千葉而不無；邪臣逆子，歷百代而常有。是以三監流言，伏罪於明時；五世背道，甘誅於聖世。故王威必震慶當於周邦；正教蹔加福歸於露鼓。伏惟陛下，慈兼百王，智齊千聖，秉瑞靈津，握圖玄化。出沒動於大千，馳騁應於群有。服微形以引愚迷，吼法音以振聾俗。至乃刎身志道，釘體求經，析骸質禽，委命降獸。捨塵劫之危軀，收一生之妙質。龍潛四天，利見閻浮，輕彼七寶，重此一乘。撤翫深宮，減膳河側。去寶冠於苦林，貿法衣於獵士。故能駕御四禪，時乘六度，殄服群邪，易於返掌。三界無熾然之警，四生絕沉溺之憂。方復情存解網，志尚宥愆。十八來蘇，萬國幸甚。謹重申聞，請可付外施行。謹啟。
即真元年二月八日。
侍中臣文殊師利，侍中臣薩陀波崙，黃門臣師子吼，黃門臣舍利弗，黃門臣須菩提。
擬唯識道行軍府，謹奏平心露布事。擬使持節儀同三司，領十二住大將軍、唯識道行軍元帥，上柱國晉國公臣般若等言。
臣聞四魔放命，歷代以之為鯁；五住遊魂，含識因其致患。是以三明聖智、十力雄尊，莫不屢動偏師，頻行薄伐。伏惟陛下，乘大慈而啟運，應冥感而赴期，奄宅神區，光臨法海，述前王之令典，演眾妙於圓音。考列聖之玄謀，會群生於淨國。三千剎土，共稟威靈，百億類洲，同遵聲教。唯有偽心主阿黎耶識，擅假名器，叨竊生民。跨有乾城，綿歷年祀，逐窮迷於夢境，長夜不歸；縱極亂於空花，終年如醉。推攀緣為蕃屏之任，引戲論為帷幄之臣。陷溺黎元，干擾鋒鏑。
陛下應真理物，調俗御民，念此鯨鯢，愍斯塗炭。遂詔臣揚旌色野，問罪心庭，臣敢效庸虛，稟承奇略。去四月十六日，軍次心境，即以其夜初更，與賊相見。臣於是潛機密會，玄契冥馳，集戈舩於六度之津，命戎車於一乘之轍。屯營三月，揚清梵以申威；列陣九旬，擊鳴鍾而作氣。
阿黎耶識固重昏而莫曉，執窮計而不移。譬螳螂之拒輪，等蜂蠆之含毒。乃遣偽恆行大將軍阿陀那識，率無明之子弟，恃無賴之胸衿，據守乾城，與臣抗敵。又遣偽自性大都督迦毗羅仙，偽執此大將軍迦栴延子，招引烏合，聚結蟻徒，搖蕩邊陲，激揚聲勢。
臣遂分布諸將，指麾籌策，遣擬使持節拔塵大將軍，領四念處諸軍事，率道品縣開國公臣求知，擬使持節寧境大將軍，領八正道諸軍事，通真縣開國公臣如實知，部勒驍雄，星流電轉，從方便諸道，靜緣邊之界。
臣求知等尋名討義，躡影追蹤，乍横行於密室之閒，或轉戰於鄰虛之隙，事窮理絕，域盡途殫。冥宗所以冰消，數論於斯瓦解。迦毗羅等知大乘之有在，識玄統之所歸，各將羸卒數千，咸來請命。臣哀其晚悟，許以自新，即令慈悲觀道士畢無緣隨便安養，偽諌議大夫郅諦，懷逸群之思，負出世之奇，將全國以效忠，返危身之被繫。
臣以此月十五日夜，挾中軍之勇氣，乘外歒之離心，手抗干戈，躬先士卒。爰命擬使持節、兜率大將軍、娑婆道招慰大使、上柱國翅頭末開國公臣阿逸多，擬使持節、閻浮大將軍、天竺大都督、天竺諸軍事上柱國富婁沙，開國公臣婆藪槃豆，並以道邁三空，神遊四辯，使其招揚勝負，曉喻是非。又遣擬使持節、平等大將軍、兼行軍長史、上柱國清涼縣開國公臣正念，擬使持節、遍滿大將軍、兼行軍司馬、上柱國常樂縣開國公真如，與臣表裡玄同，更相應接。
于斯時也，邊秋氣爽，塞月光寒，旌旗共雲漢齊高，鋒鍔與霜天比淨，披弘誓駕圓通。超兩觀而爭前，排千門而並入。雖生死無際，一念睹其濱涯；塵勞有儔，須臾見其崩潰。偽丞相陳顯，偽僕射慮思，無計求生，闔門自縊。偽司空師子鎧，偽司隸達磨多羅，各擁餘師，自嬰深壘，狐疑競起，猜詐萌生。忍顛危而不見扶，遂淪亡而莫能濟。阿陀那與其偽主，外無強援，內寡深謀。師旅困窮，城池陷露，君臣失色，進退無依。銜璧叩頭，輿櫬待罪。
臣即梟陀那之首，釋郅諦之囚，廢彼昏王，立其賢嗣。方使宗禋不絕，永為茅土之君；世德相承，恆修職貢之禮。於是氛祲開蕩，若和氣之泮春冰；醜穢殲夷，似涼風之卷秋籜。六根超絕，不開亭障之虞；三界寂寥，無復風塵之警。斯乃威光遠被，士眾齊心，豈臣微劣，所能致此？不勝慶快之至。謹遣厚德府別將臣隰重知奉露布。馳驛以聞。
晉沙門支遁詠懷、大德、禪思、山居詩并述懷三春迭云謝，首夏含朱明。
祥祥令日泰，朗朗玄夕清。
菩薩彩靈和，眇然因化生。
四王應期來，矯掌承王形。
飛天鼓弱羅，騰擢散芝英。
綠瀾頹龍首，漂蕊翳流泠。
芙蕖育神葩，傾柯獻朝榮。
芳津霧四境，甘露凝玉瓶。
珍祥盈四八，玄黃曜紫庭。
感隆非情想，恬怕無所營。
玄根民靈府，神條秀形名。
圓光朗東旦，金姿豔春精。
含和總八音，吐納流芳馨。
跡隨因質浪，心與太虛冥。
六度啟窮俗，八解濯世纓。
慧澤融無外，空同忘化情。
大塊揮冥樞，昭昭兩儀映。
萬品誕遊華，澄清凝玄聖。
釋迦乘靈會，圓神秀機正。
交養衛恬和，靈知溜性命。
動為務下尸，寂為無中鏡。〇
真人播神化，流渟良有因。
龍潛兜術邑，漂景閻浮濱。
佇駕三春謝，飛轡朱明旬。
八維披重藹，九霄落芳津。
玄祇獻萬舞，般遮奏伶倫。
淳白凝神宇，蘭泉渙色身。
投步三才泰，揚聲五道泯。
不為故為貴，忘奇故奇神。〇
緬哉玄古思，想託因事生。
相與圖靈器，像也像彼形。
黃裳羅帕質，元服拖緋青。
神為恭者惠，跡為動者行。
道堂陳樂餌，蔚然起奇榮。
疑似垂巇微，我諒作者情。
於焉遺所尚，肅心擬太清。〇
炎精育仲氣，朱離吐凝陽。
廣莫潛源變，凱風乘和翔。
令月肇清齋，德澤潤無疆。
四部欽嘉期，潔己升虛堂。
靜晏和春暉，夕惕厲秋霜。
蕭條詠林澤，恬愉味城傍。
逸容研沖頤，綵綵運宮商。
匠者握神標，乘風吹玄芳。
淵汪道行深，婉婉化理長。
亹亹維摩靈，德音暢遊方。
罩牢妙傾玄，絕致由近臧。
略略微容簡，八言振道綱。
掇煩練陳句，臨危折婉章。
浩若驚飆散，冏若揮夜光。
寓言豈所託，意得筌自喪。
霑濡妙習融，靡靡輕塵亡。
蕭索情牖頹，寥朗神軒張。
誰謂冥津遐，一悟可以抗。
願為海遊師，櫂柂入滄浪。
騰波濟漂客，玄歸會道場。
間與何驃騎，期當為合八關齋。以十月二十二日，集同意者，在吳縣土山墓下，三日清晨為齋。始道士白衣，凡二十四人。清和肅穆，莫不靜暢。至四日朝，眾賢各去，余既樂野室之寂，又有掘藥之懷，遂便獨住，於是乃揮手送歸，有望路之想；靜拱虛房，悟外身之真。登山採藥，集巖水之娛，遂援筆染翰，以慰二三之情。
建意營法齋，里仁契朋儔。
相與期良晨，沐浴造閑丘。
穆穆升堂賢，皎皎清心修。
窈窕八關客，無楗自綢繆。
寂默五習真，亹亹糲心柔。
法鼓進三勸，激切清訓流。
悽愴願弘濟，闔堂皆同舟。
明明玄表聖，應此童蒙求。
存誠夾室裡，三界讚清休。
嘉祥歸宰相，藹若慶雲浮。〇
三悔啟前朝，雙懺暨中夕。
鳴禽戒朗旦，備禮寢玄役。
蕭索庭賓離，飄颻隨風適。
踟躕岐路嵎，揮手謝中析。
輕軒馳中田，習習陵電擊。
息心投佯步，零零振金策。
引領望征人，悵恨孤思積。
咄矣形非我，外物固已寂。
吟詠歸虛房，守真玩幽賾。
雖非一往遊，且以閑自釋。〇
靖一潛蓬盧，愔愔詠初九。
廣漠排林篠，流飆灑隙牖。
從容遐想逸，採藥登崇阜。
崎嶇升千尋，蕭條臨萬畝。
望山樂榮松，瞻澤哀素柳。
解帶長陵岥，婆娑清川右。
冷風解煩懷，寒泉濯溫手。
寥寥神氣暢，欽若盤春藪。
達度冥三才，恍惚喪神偶。
遊觀同隱丘，愧無連化肘。〇
傲兀乘尸素，日往復月旋。
弱喪困風波，流浪逐物遷。
中路高韻溢，窈窕欽重玄。
重玄在何許，採真遊理間。
茍簡為我養，逍遙使我閑。
寥亮心神瑩，含虛映自然。
亹亹沉情去，綵綵沖懷鮮。
踟躕觀象物，未始見牛全。
毛鱗有所貴，所貴在忘筌。〇
端坐鄰孤景，眇罔玄思劬。
偃蹇牧神轡，領略綜名書。
涉老咍雙玄，披莊玩太初。
詠發清風集，觸思皆恬愉。
俯欣質文蔚，仰悲二匠徂。
蕭蕭柱下迥，寂寂濛邑虛。
廓矣千載事，消液歸空無。
無矣復何傷，萬殊歸一塗。
道會貴冥想，罔象掇玄珠。
悵怏濁水際，幾忘映清渠。
反鑒歸澄漠，容與含道符。
心與理理密，形與物物疏。
蕭索人事去，獨與神明居。〇
晞陽熙春圃，悠緬歎時往。
感物思所託，蕭條逸韻上。
尚想天台峻，髣髴巖䃈仰。
冷風灑蘭林，管籟奏清響。
霄崖育靈藹，神疏含潤長。
丹沙映翠瀨，芳芝曜五爽。
苕苕重岫深，寥寥石室朗。
中有尋化士，外身解世網。
抱朴鎮有心，揮玄拂無想。
隗隗形崖頹，冏冏神宇敞。
宛轉無造化，縹瞥鄰人象。
願投若人蹤，高步振策杖。〇
閑邪託靜室，寂寥虛且真。
逸想流巖阿，曚曨望幽人。
慨矣玄風濟，皎皎離染沌。
時無問道睡，行歌將何因。
靈溪無驚浪，四岳無埃塵。
余將遊其嵎，解駕輟飛輪。
芳泉代甘醴，山果兼時珍。
脩林暢輕跡，石宇庇微身。
崇虛習本照，損無歸昔神。
曖曖煩情故，零零沖氣新。
近非域中客，遠非世外臣。
惔怕為無為，孤哉自有鄰。〇
坤基葩簡秀，乾光流易穎。
神理速不疾，道會無陵逞。
超超介石人，握玄攬機領。
余生一何散，分不諮天挺。
沉無冥到韻，變不揚蔚炳。
冉冉年往逡，悠悠化期永。
翹首希玄津，想登故未正。
生途雖十三，日已造死境。
願得無身理，高栖沖默靖。〇
翔鸞鳴崑崿，逸志騰冥虛。
惚恍迴靈翰，息肩棲南嵎。
濯足虧流瀾，採練銜神疏。
高吟漱芳醴，頡頏登神梧。
蕭蕭掎明翩，眇眇育清軀。
長想玄運夷，傾首俟靈符。
河清誠可期，戢翼令人劬。〇
總角敦大道，弱冠弄雙玄。
逡巡釋長羅，高步尋帝先。
妙損階玄老，忘懷浪濠川。
達觀無不可，吹累皆自然。
窮理憎靈薪，昭昭神火傳。
熙怡安沖漠，優遊樂靜閑。
膏腴無爽味，婉孌非雅弦。
恢心委形度，亹亹隨化遷。
遐想存玄哉，沖風一何敞。
品物緝榮熙，生塗連惚怳。
既喪大澄真，物誘則智蕩。
昔聞庖丁子，揮戈任神往。
茍能嗣沖音，攝生猶指掌。
乘彼來物間，投此默照朗。
邁度推卷舒，忘懷附罔象。
交樂盈胸衿，神會流俯仰。
大同羅萬殊，蔚若充甸網。
寄旅海軀鄉，委化同天壤。
孫長樂作道士坐禪之像，并而讚之。可謂因俯對以奇誠心，求參焉於衡扼，圖巖林之絕勢，想伊人之在茲。余精其制作，美其嘉文，不能默已，聊著詩一首，以繼于左。其辭曰：
雲岑竦太荒，落落英峊布。
迴壑佇蘭泉，秀嶺攢嘉樹。
蔚薈微游禽，崢嶸絕蹊路。
中有沖希子，端坐摹太素。
自強敏天行，弱志欲無去。，
玉質陵風霜，凄淒厲清趣。
指心契寒松，綢繆諒歲暮。
會衷兩息間，綿綿進禪務。
投一滅官知，攝二由神遇。
承蜩累危丸，累十亦凝注。
懸心無氣地，妙研革麤慮。
冥懷夷震驚，怕然肆幽度。
曾筌攀六淨，空同泯七住。
逝虛乘有來，永為有待馭。
五嶽磐神基，四瀆涌蕩津。
動求目方智，默守標靜仁。
茍不宴出處，託好有常因。
尋元存終古，洞往想逸民。
玉潔其巖下，金聲瀬沂濱。
，捲華藏紛霧，振褐拂埃塵。
跡從尺蠖屈，道與騰龍伸。
峻無單豹伐，分非首陽真。
長嘯歸林嶺，蕭灑任陶鈞。
序曰：夫稱三昧者何？專思寂想之謂也。思專則志一不分，想寂則氣虛神朗，氣虛則智恬其照，神朗則無幽不徹。斯二乃是自然之玄符，會一而致用也。是故靖恭閑守，而感物通靈，御心惟正，動必入微。此假修以凝神，積功以移性，猶或若茲況。夫尸居坐忘，冥懷至極，智落宇宙，而闇蹈大方者哉！請言其始，菩薩初登道位，甫闚玄門，體寂無為而無弗為，及其神變也，則令脩短革常度，巨細互相圍，三光迴景以移照，天地卷舒而入懷矣。又諸三昧，其名甚眾。功高易進，念佛為先。何者？窮玄極寂，尊號如來，體神合變，應不以方。故令入斯定者，昧然忘知，即所緣以成鑒，鑒明則內照交映，而萬像生焉。非耳目之所至而聞見行焉。於是睹夫淵凝虛鏡之體，則悟靈根湛一清明自然，察夫玄音之叩心聽，則塵累每消，滯情融朗，非天下之至妙，孰能與於此哉！以茲而觀，一覿之感，乃發久習之流覆，豁昏俗之重迷。若以疋夫眾定之所緣，固不得語其優劣，居可知也。是以奉法諸賢，咸思一揆之契，感寸陰之頹影，懼來儲之未積。於是洗心法堂，整襟清向，夜分忘寢，夙宵惟勤。庶夫貞詣之功，以通三乘之志。臨津濟與，九緣同往，仰援超步，拔茅之興，俯引弱進，垂策其後。以此覽眾篇之揮翰，豈徒文詠而已哉！
妙用在兹，涉有覽無，神由昧徹，識以照麤。
積微自引，因功本虛，泯彼三觀，忘此豪餘。
寂漠何始。理玄通微。融然忘適，乃廓靈暉。
心悠緬域，得不踐機。用之以沖，會之以希。
神資天凝，圓映朝雲。與化而感，與物斯群。
應不以方，受者自分。寂爾淵鏡，金水塵紛。
慨自一生，夙乏慧識，託崇淵人，庶藉冥力。
思轉毫功，在深不測，至哉之念，注心西極。
密哉達人，功玄曩葉。龍潛九澤，文明未接。
運通其會，神疏其轍，感夢魂交，啟茲聖哲。
激響窮山，憤發幽誠，流音在耳，欣躍晨征。
奉命宵遊，百慮同冥，叩心在誓，化乃降靈。
歸塗將啟，靈關再闢，神功難圖，待損而益。
信道忘形，歡不期適，非伊哲人，孰採玄策。
亹亹淵匠，道玄數盡，譬彼大壑，百川俱引。
涯不俟津，塗無旋軫，三流開源，於焉同泯。
妙哉正覺，體神以無，動不際有，靜不鄰虛。
化而非變，象而非摹，映彼真性，鏡此群麤。
天長命自短，世促道悠悠。
禪衢闊遠駕，愛海亂輕舟。
累塵曾未極，心樹豈能籌。
情埃何用洗，正水有清流。
右歌本起。
百神肅以度，三靈晨旦越。
恆曜揜芳霄，薰風動蘭月。
丹榮藻玉墀，翠羽文朱闕。
皓毳非虛來，交輪豈徒發。
右歌靈瑞。
韶年春已仲，明星夜未央。
千祀鍾休曆，萬國命嘉祥。
金容涵夕景，翠鬢佩晨光。
表塵維淨覺，凡俗乃輪皇。
右歌下生。
襲氣變離宮，重柝警層殿。
曼響感心神，修容展驩宴。
生老終以縈，病死行當薦。
方為淨國遊，豈結危城戀。
右歌在宮。
春枝多病夭，秋葉少欣榮。
心骸終委滅，親愛暫時生。
長風吹北壟，迅景急東瀛。
知三既情暢，得一乃身貞。
右歌四遊。
飛策辭國門，端儀偃郊樹。
慈愛徒相思，中閨空怨慕。
風隸乖往塗，駿足獨歸路。
舉袂謝時人，得道且還去。
右歌出國。
明心弘十力，寂慮通四禪。
青禽承逸軌，文驪鏡重川。
鷲巖標遠勝，鹿野究清玄。
不有希世寶，何以導蒙泉。
右歌得道。
亭亭霄月流，朏朏晨霜結。
川上不俳佪，條間函渝滅。
靈智湛常然，俯應有盈缺。
感運復來儀，且厭人間紲。
右歌雙樹。
春山玉所府，檀林芳所棲。
引火歸炎燧，挹水自清隄。
菴園無異轍，祇館有同儕。
比肩非今古，接武豈燕齊。
右歌賢眾。
昔余輕歲月，茲也重光陰。
閨中屏鈆黛，闕下挂纓簪。
禪悅兼芳旨，法憙忘清琴。
一異非能辨，寵辱誰為心。
右歌學徒。
峻宇臨層穹，苕苕疏遠風。
騰芳清漢裡，響梵高雲中。
金華紛苒若，瓊樹鬱青蔥。
貞心延淨境，邃業嗣天宮。
右歌供具。
影響未嘗隔，晦明殊復親。
弘慈迫已遠，睿后扇高塵。
區中禔景福，宇外沐深仁。
萬祀流國祚，億兆慶唐民。
齊王融栖玄寺聽講畢遊邸園。共七韻，應司徒教。
道勝業茲遠，心閑地能隙。
桂燎鬱初裁，蘭墀坦將闢。
虛檐對長嶼，高軒臨廣液。
芳草列成行，嘉樹紛如積。
流風轉還逕，清煙泛喬石。
日泊山照紅，松映水華碧。
暢哉人外賞，遲遲春將夕。
少時學周孔，弱冠窮六經。
孝義連方冊，仁恕滿丹青。
踐言貴去伐，為善在好生。
中復觀道書，有名與無名。
妙術鏤金版，真言隱上清。
密行遺陰德，顯證在長齡。
晚年開釋卷，猶月映眾星。
苦集始覺知，因果方昭明。
示教惟平等，至理歸無生。
分別根難一，執著性易驚。
窮源無二聖，測善非三英。
大椿徑億尺，小草裁云萌。
大雲降大雨，隨分各受榮。
心相起異解，報應有殊形。
差別豈作意，深淺固物情。
梁昭明太子開善寺法會。
栖烏猶未翔，命駕出山莊。
詰屈登馬嶺，迴互入羊腸。
稍看原藹藹，漸見岫蒼蒼。
落星埋遠樹，新霧起朝陽。
陰池宿早鴈，寒風催夜霜。
茲地信閑寂，清曠惟道場。
玉樹琉璃水，羽帳鬱金床。
紫柱珊瑚地，神幢明月璫。
牽蘿下石磴，攀桂陟松梁。
澗斜日欲隱，煙生樓半藏。
千祀終何邁，百代歸我皇。
神功照不極，叡鏡湛無方。
法輪明暗室，慧海度慈航。
塵根久未洗，希霑垂露光。
遙看官佛圖，帶璧復垂珠。
燭銀踰漢女，寶鐸邁昆吾。
日起光芒散，風吟宮徵殊。
露落盤恆滿，桐生鳳引鶵。
飛幡雜晚虹，畫鳥狎晨鳧。
梵世陵空下，應真蔽景趨。
帝馬咸千轡，天衣盡六銖。
意樂開長表，多寶現金軀。
能令苦海渡，復使慢山踰。
願能同四忍，長當出九居。
副君坐飛觀，城傍屬大林。
王門雖八達，露塔復千尋。
重櫨出漢表，層栱冒雲心。
崑山雕潤玉，麗水瑩明金。
懸盤同露掌，插鳳似飛禽。
月落檐西暗，日去柱東侵。
反流開睿屬，搦翰動神衿。
願託牢舟友，長免愛河深。
朝光正晃朗，踊塔標千丈。
儀鳳異靈烏，金盤代仙掌。
積拱承雕桷，高檐挂珠網。
寶地若池沙，風鈴如積響。
刻削生千變，丹青圖萬象。
煙霞時出沒，神仙乍來往。
晨霧半層生，飛幡接雲上。
遊蜺不敢息，翔鶤詎能仰。
讚善資哲人，流詠歸明兩。
願假舟航末，彼岸誰云廣。
迢迢凌太清，照殿比東京。
長影臨雙闕，高層出九城。
拱積行雲礙，幡搖度鳥驚。
鳳飛如始泊，蓮合似初生。
輪重對月滿，鐸韻擬鸞聲。
畫水流泉注，圖雲色半輕。
露晚盤猶滴，珠朝火更明。
雖連博望苑，還接銀沙城。
天香下桂殿，仙梵入伊笙。
庶聞八解樂，方遣六塵情。
光中辨垂鳳，霧裡見飛鸞。
定用方諸水，持添承露盤。
澆淳混神因，因形復依色。
欲浪逐情飄，愛網隨心織。
鑄金雖改狀，斬籌方未極。
鴿觀既無辨，猿攀此焉息。
尋因途乃異，及捨趣猶并。
苦極降歸樂，樂極苦還生。
豈非輪轉愛，皆緣封着情。
一知心相濁，樂染法流清。
庸夫耽世樂，俗士重虛名。
三空既難了，八風恆易傾。
伊余久齊物，本自一枯榮。
弱齡愛箕穎，由來重伯成。
非為樂肥遁，特是厭逢迎。
執珪守蕃國，主器作元貞。
昔日書銀字，久自恧宗英。
斯焉佩金璽，何由廣德聲。
居高常慮缺，持滿每憂盈。
茲言信非矯，丹心良可明。
舟航奉睿訓，接引降皇情。
心燈朗暗室，牢舟出愛瀛。
是節高秋晚，沈寥天氣清。
郊門光景麗，祈年雲霧生。
紅蕖間青瑣，紫露濕丹楹。
葉疏行逕出，泉溜遶山鳴。
綠衿依浦戍，絳顙拂林征。
庶蒙八解益，方使六塵輕。
脫聞時可去，非吝捨重城。
皇情矜幻俗，聖德愍重昏。
制書開攝受，絲綸廣慧門。〇
時英滿君國，法侶盛天園。
俱銷五道縛，共蕩四生怨。〇
三修祛愛馬，六念靜心猿。
庭深林彩豔，地寂鳥聲喧。〇
上風吹法鼓，垂鈴鳴畫軒。
新梅含未發，落桂聚還翻。〇
早煙藏石磴，寒潮浸水門。
一朝蒙善誘，方願遣籠樊。〇
奉和皇太子懺悔詩，仍上皇宸極，聖旨即疏降，同所用十韻。私心慶躍，得未曾有。捃採餘韻，更題鄙拙。
一聖智比明，帝德光四海。
荷負誠攸屬，度脫實斯在。
懺說齊蒙愚，推心屏欺紿。
名僧引定慧，朝纓列元凱。
還迷依善導，反心由真宰。
和鈴混吹音，勝幡縈雪彩。
早蒲欲抽葉，新篁向舒䈚。
翹懃諒懇到，歸誠信兼倍。
睿豔似煙霞，闌干若珠琲。
善誘雖欲繼，舍豪愧文彩。
昭明太子講席將訖，賦三十韻。依次用。
法菀稱嘉奈，茲園羡脩竹。
靈覺相招影，神仙共栖宿。
慧義比瑤瓊，薰染猶蘭菊。
理玄方十算，功深似九築。
華水警銀舟，方衢列金軸。
微言絕已久，煩勞多累蓄。
因茲闡慧雲，欲使心塵伏。
八水潤焦芽，三明啟群目。
寶鐸且參差，名香晚芬郁。
暫捨六龍駕，微袪二鼠蹙。
意樹發空花，心蓮吐輕馥。
喩斯滄海變，譬彼菴羅熟。
妙智方縟錦，深辭同霧縠。
善學同梵爪，真言異錮腹。
逶迤合蓋城，葳蕤布金郁。
珠花蔭八溪，玉流通九谷。
青禽乍下上，雲鴈飛翻覆，
高談屬勝時，寡聞終自恧。
日麗鴛鴦瓦，風度蜘蛛屋。
落蘤散芳香，霏雲卷遙族。
曠濟同象園，中乘如佇獨。
後焰難堅明，初心易驚縮。
應當離花水，無令乖漆木。
投巖不足貴，棘林安可宿。
器月希留影，心灰庶方樸。
視愛同採蜂，遊善如原菽。
八邑仙人山，四寶神龍澳。
藥樹永繁稠，禪枝詎彫槭。
以茲悅聞道，庶此優馳逐。
欲追露寶車，脫屣親推轂。
沐芳肅朝帶，駕言祇淨宮。
羽旗承去影，鐃吹雜還風。
吳戈夏服箭，驥馬綠沉弓。
水照柳初碧，煙含桃半紅。
由來六塵縛，宿昔五纏曚。
見鶴徒知謬，察象理難同。
方知恧四辯，奚用語三空。
帝德洽區宇，垂衣彰太平。
黃唐慚懋實，子姒恧嘉聲。
治定陳五禮，功成奏六英。
汲引留宸鑒，舟航動睿情。
諸王惟一法，無生信不生。
因因從此見，果果自斯明。
元良仰副后，含一震鴻名。
歸藏踰啟筮，魯史冠春卿。
日宮佳氣滿，月殿善風清。
綺錢敞西觀，緹幔卷南榮。
金門練朝鼓，玉壺休夜更。
宮槐留曉合，城烏侵曙鳴。
露光枝上動，霞影水中輕。
虛薄今何事，徒知戀法城。
終南鄰漢闕，高掌跨周京。
復此虧天嶺，穹隆距帝城。
當衢啟珠館，臨下構山楹。
南望窮淮漵，北眺盡滄溟。
步檐時中宿，飛階或上征。
網戶圖雲氣，龕室畫仙靈。
副君憐世網，廣命萃人英。
道筵終後說，鑾轡出郊坰。
雲峰響流吹，松野映風旌。
睿心嘉杜若，神藻茂琳瓊。
多謝先成敏，空頒後乘榮。
嵩岳基舊宇，盤嶺跨南京。
叡心重禪室，遊駕陟曾城。
金輅徐既動，龍驂躍且鳴。
塗方後塵合，地迥前笳清。
邐迤因臺榭，參差憩羽旌。
高隨閬風極，勢與元天并。
氣歇連松遠，雲昇秋野平。
俳佪臨井邑，表裡見淮瀛。
折果尊常住，渴慧在無生。
暫留石山軌，欲知芳杜情。
鞠躬荷嘉慶，瞻道聞頌聲。
御鶴翔伊水，策馬出王田。
我后遊祇鷲，比事實光前。
翠蓋承朝景，珠旗曳曉煙。
樓帳榮巖谷，緹組曜林阡。
況在登臨地，復及秋風年。
喬柯變夏葉，幽㵎潔涼泉。
停鑾對寶座，辯論悅人天。
淹塵資海滴，昭暗仰燈燃。
法朋一已散，笳劍儼將旋。
邂逅逢優渥，託乘侶才賢。
摛辭雖並命，遺恨獨終篇。
韶樂臨東序，時駕出西園。
雖窮禮遊盛，終為塵俗喧。
豈如弘七覺，楊鑾啟四門。
夜氣清簫管，曉陣爍郊原。
山風亂彩毦，初景麗文轅。
林開前騎騁，逕曲羽旄屯。
煙壁浮青翠，石瀨響飛奔。
迴情下重閣，降道訪真源。
談空疋泉涌，綴藻邁絃繁。
輕生逢過誤，並作輩龍鹓。
顧己同偏爵，何用挹衢樽。
伏枕愛危光，痾纏生易折。
無因雪岸草，慮反邙山穴。
消渴腠腸腑，疼蹇嬰肢節。
如何促齡內。憂苦無暫缺。
虛蕉誠易犯，危藤復將嚙。
一隨柯已微，當年信長訣。
已同白駒去，復類紅花熱。
妍容一旦罷，孤燈行自設。
緩心雖已殊，滅景寧優劣。
一隨業風盡，終歸虛妄設。
五陰誠為假，六趣寧有截。
零落竟同歸，憂思空相結。
俗幻生影空，憂繞心塵噎。
於茲排四纏，去矣求三涅。
下學背流心，方從窈冥別。
已悲境相空，復作泡雲滅。
空痾誠易愈，有病故難痊。
徒知餌五色，終當悲九泉。
已無雪山草，沉痗竟誰憐。
復悲淪苦海，何由果淨天。
昔類紅蓮草，自翫淥池邊。
今如白花樹還，悲明鏡前。
壯心欲何在，餘日乃西遷。
清樽不復樂，蓬鬢豈還妍。
高堂信逆旅，壞業理常牽。
玉匣方委櫬，金臺不復延。
挽聲隨逕遠，蘿影帶松懸。
詎能留十念，唯應逐四緣。
經行林樹下，求道志能堅。
既有神通力，振錫遠乘煙。
一登四弘誓至，道莫能先。
不貪曠劫壽，無論延促年。
纏痾緬百年，自傷無五福。
長縈畫篋蛇，不值仙人鹿。
習染迷畫瓶，臥起求栖宿。
羅襦豈再歡，臨歧方土木。
少年愛紈綺，衰暮慚羅縠。
徒傷歲冉冉，陳詩非郁郁。
鶴髮辭軒冕。鮐背烹葵菽。
松柏稍相依，懽愛時睦睦。
追念平生時，遨遊上苑囿。
一沒松柏下，春光徙儵昱。
結根素因假，枝葉緣骨肉。
自應螻蟻驅，值此風刀逐。
俗璽厭纏絲，因田抽善穀。
願引三塗眾，俱令十使伏。
珠月猶沉首，金錍未挑目。
紫紈未可得，漳濱徒再離。
一逢犬馬病，賁育罷驅馳。
已無九轉術，復闕萬金奇。
不看授鹽掌，唯夢蓮花池。
盛年歌吹日，顧步惜容儀。
一朝衰朽至，星星白髮垂。
已傷萬事盡，復念九門枝。
乘軒意何在，獨坐鏡如斯。
一息於今罷，平生詎可規。
天長曉露促，千齡誰復知。
華堂一相捨，松帳杳難窺。
萬祀藏珠應，千年罷玉羈。
深心不可染，正道亦難欹。
方除五欲累，長辭三雅卮。
依空慮難靜，習善路猶彌。
沒身竟靡託，單盂詎待貲。
藕樹交無極，花雲衣數重。
織竹能為象，縛荻巧成龍。
落灰燃蕊盛，垂油濕畫峰。
天宮儻若見，燈王願可逢。
陪遊入舊豐，雲氣鬱青蔥。
紫陌垂清柳，輕槐拂惠風。
八泉光綺樹，四柱曖臨空。
翠網隨煙碧，丹花共日紅。
方欣大雲溥，慈波流淨宮。
梁簡文於幽縶中，援筆自序云：
有梁正士，簡陵蕭綱，立身行己，終始若一，風雨如晦，雞鳴不已，非欺暗室，豈況三光。數至於此，命也如何。
又為連珠三首。
一曰，吾聞有古富而今貧，可稱多而賑寡，是以度索樓下，獨有衰神，松柏橋南，空餘白社。
二曰，吾聞言可覆也，仁能育物，是以欲輕其死，有德必昌，兵踐於義，無思不服。
三曰，吾聞道行則五福俱泰，運閉則六極所鍾，是以麟出而悲，豈唯孔子。途窮則慟，寧止嗣宗。
又為詩曰：
怳忽煙霞散，颼飂松柏陰。
幽山白揚古，野路黃塵深。
終無千月命，安用九丹金。
闕里長蕪沒，蒼天空照心。
十月弒於永福省，年四十九崩。崩時太清五年也。
龔勝無遺生，季業有窮盡。
嵇叟理既迫，霍子命亦殞。
凄凄後霜柏，納納衝風菌。
邂逅竟既時，脩短非所慜。
恨我君子志，不得巖上泯。
送心正覺前，斯痛久已忍。
唯願乘來生，怨親同心朕。
臣約言：臣抱疾彌留，迄今即化。形神欲離，月已十數，窮楚極毒，無言以喻，平日健時不言若此。舉刀坐劍，比此為輕。仰惟深入法門。厲茲苦節，內矜外恕，寔本人情。伏願聖心重加推厲，微臣臨塗，無復遺恨。雖慚也善，庶等鳴哀。謹啟。
千月本難滿，三時理易傾。
石火無恆焰，電光寧久明。
遺文空滿笥，徒然昧後生。
泉路方幽噎，寒隴向凄清。
一隨朝露盡，惟有夜松聲。
壬寅年十月十八日，入攝山栖霞寺，登崖極峭，頗暢懷抱。至德元年癸卯十月二十六日，又再遊此寺，布法師施菩薩戒。甲辰年十月二十五日，奉送金像還山，限以時務，不得恣情淹留。乙已年十一月十六日，更獲禮拜，仍停山中宿。永夜留連，棲神竦聽。但交臂不停，薪指俄謝。率製此篇，以記即目。俾後來賞者，知余此志焉。
靜心抱冰雪，暮齒迫桑榆。
太息波川迅，悲哉人世拘。
歲聿皆採穫，冬晚具嚴枯。
濯流濟八水，開襟入四衢。
茲山靈妙合，當與天地俱。
石瀨乍深淺，崖煙遞有無。
缺碑橫古隧，盤木臥荒途。
行行備履歷，步步轔崴紆。
高僧跡共遠，勝地心相符。
遺風佇芳桂，比德喻生芻。
寄言長往客，悽然傷鄙夫。
至德二年十一月十二日界德施山，齋三宿，決定罪福懺悔四知無矯志，二施啟幽心。
通簡避人物，偃息還山林。
曲㵎停騶響，交枝落幔陰。
池臺聚凍雪，欄牖噪歸禽。
石釆無新故，峰形詎古今。
大車何杳杳，奔馬遂駸駸。
何以修六念，虔誠在一音。
未泛慈舟遠，徒令願海深。
五言。攝山栖霞寺山房夜坐，簡徐祭酒、周尚書并同遊群彥澡身事珠戒，非是學金丹。
月磴時橫枕，雲崖宿解鞍。
梵宇調心易，禪庭數息難。
石澗水流靜。山窗葉去寒。
君思北闕駕，我惜東都冠。
翻愁夜鍾盡，同志不盤桓。
戒壇青石路，靈相紫金峰。
影進歸依鴿，餐迎守護龍。
晨朝宣寶偈，寒夜斂疏鍾。
雞蘭靜含握，仁智獨從容。
五禪清慮表，七覺蕩心封。
願言於此處，攜手屢相逢。
時宰磻溪心，非關狎竹林。
鷲嶽青松曉，雞峰白日沈。
天迥浮雲細，山空明月深。
摧殘枯樹影，零落古藤陰。
霜村夜烏去，風路寒猿吟。
自可尋出俗，詎是欲抽簪。
禎明元年，太歲丁未四月十九日癸亥，入攝山展慧布法師，憶謝靈運集，還故山，入石壁中尋。曇隆道人有詩一首，十一韻。今此拙作，仍學康樂體。
霢霂時雨霽，清和孟夏肇。
栖宿綠野中，登頓丹霞杪。
敬仰高人德，抗志塵物表。
三空豁已悟，萬有一何小。
始終情所寄，冥期諒不少。
荷衣步林泉，麥氣涼昏曉。
乘風面泠泠，候月臨皎皎。
煙崖憩古石，雲路排征鳥。
披逕憐森沈，攀條惜杳褭。
平生忘是非，朽謝豈矜矯。
五淨自此涉，七塵庶無擾。
絕俗俗無侶，修心心自齋。
連崖夕氣合，虛宇宿雲霾。
臥藤新接戶，欹石久成階。
樹聲非有意，禽戲似忘懷。
故人市朝狎，心期林壑乖。
唯憐對芳杜，可以為吾儕。
上宰明四空，迴車八道中。
洞涼容麥氣，巖光對月宮。
香來詎經火，花散不隨風。
㵎松無異聒，禪桂兩分叢。
虛薄誠為累，何因偶會同。
暫此乖山北，猶可向牆東。
禎明二年仲冬，攝山栖霞寺布法師某爾時終。余以此月十七日，宿昔入山，仰為師氏營涅槃懺，還途有此作。
可否同一貫，生死亦一條。
況斯滅盡者，豈是俗中要。
人道離群愴，冥期出世遙。
留連入㵎曲，宿昔步巖椒。
石溜水便斷，松霜日自銷。
向崖雲靉靆，出谷霧飄颻。
勿言無大隱，歸來即市朝。
縱棹憐迴曲，尋山靜見聞。
每從芳杜性，須與俗人分。
貝塔涵流動，花臺偏領芬。
蒙籠出檐桂，散漫繞牎雲。
情幽豈徇物，志遠易驚群。
何由狎魚鳥，不願屈玄纁。
江令集云：廬山遠法師未出家，善弩射。嘗於鶴窟射得鶴雛。後復伺鶴母，見將射之，鶴不動，詳觀之，已死於窼中。疑其愛子致死，破視心腸，皆寸絕。法師於是放弩，發菩提心。
宋初有法瓊尼，南方人，不知因緣所出。辟穀食棗栗，不著錦帛，戒德甚尊嚴，禪定多所感通。會稽恭子張使君蒞廣州，便供養之。隨使君還吳，又隨出西。自剋亡日，捨命後勿棺斂，但以乞烏鳥。至破岡，如期而終。使君依旨送林野閒，停再七日七夕，鳥獸不敢侵，乃收殯焉。亡祖親使君之第四女也。就瓊尼受戒，敕余記錄之。
塵中喧慮積，物外眾情捐。
茲地信爽塏，墟壟曖阡眠。
藹藹車徒邁，飄飄旌毦懸。
細松斜繞逕，峻嶺半藏天。
古樹無枝葉，荒郊多野煙。
分花出黃鳥，挂石下新泉。
蓊鬱均雙樹，清虛類八禪。
遷神紫臺上，縱意白雲邊。
徒然嗟小藥，何由齊大年。
美境多勝跡，道場實茲地。
造化本靈奇，人功兼製置。
房廊相映屬，階閤並殊異。
高明留睿賞，清靜穆神思。
豫遊窮嶺歷，藉此芳春至。
野花奪人眼，山鶯紛可憙。
風景共鮮華，水石相輝媚。
像法無塵染，真僧絕名利。
陪遊既伏心，聞道方刻意。
雞鳴動睟駕，柰苑睠晨遊。
朱鑣陵九達，青蓋出層樓。
歲華滿芳岫，虹采被春洲。
葆吹臨風遠，旌羽映光浮。
喬枝隱修逕，曲㵎聚輕流。
俳佪花草合，瀏湸鳥聲遒。
金盤響清梵，涌塔應鳴桴。
慧雲方靡靡，法水正悠悠。
實歸徒荷教，信解愧難詶。
聖情想區外，脂駕出西南。
前驅聞鳳管，後乘躍龍驂。
爰遊非逸豫，幽谷有靈龕。
兼覿息心者，宴坐臨清潭。
禪食寧須稼，雲衣不待蠶。
蘋荇緣㵎壑，蘿葛蔓松楠。
鶯林響初轉，春畦翠欲含。
惑心隨教遣，法味與恩覃。
庶憑八解力，永滅六塵貪。
我王宗勝道，駕言從所之。
輜軒轉朱轂，驪馬躍青絲。
清渠影高蓋，遊樹拂行旗。
賓徒紛雜沓，景物共依遲。
飛梁通㵎道，架宇接山基。
叢花臨迥砌，分流繞曲墀。
誰言非勝境，雲山獨在茲。
塵情良易著，道性故難緇。
承恩奉教義，方當弘受持。
神心睠物序。訪道絕塵囂。
林疏蓋影出，風去管聲遙。
息徒依勝境，稅駕止山椒。
年還節已仲，野綠氣方韶。
短葉生喬樹，疏花發早條。
遠峰帶雲沒，流煙雜雨飄。
復茲承乏者，頒名廁末僚。
願藉連河澗，庶影慧燈昭。
一知衣內寶，方悲慈地饒。
蘭庭厭俗賞，奈苑矚年華。
始入香山路，仍逢火宅車。
慈門數片葉，道樹一林花。
雖悟危藤鼠，終悲在篋蛇。
乘盃事將遠，捧袂忽無聊。
南楚長沙狹，西浮郢路遙。
離亭花已散，別戍鳥新嬌。
明日分千里，相思非一條。
道林俗之表，慧遠廬之阿。
買山節高世，乘盃且渡河。
法雨時時落，香雲片片多。
若為將羽化，來濟在塵羅。
龍宮既入道，鳳闕且辭榮。
禪龕八想淨，義窟四塵輕。
香蓋法雲起，花燈慧火明。
自然忘有著，非止悟無生。
福界新開草，名僧共下延。
楊枝生拱樹，錫杖咒飛泉。
石座應朝講，山龕擬夜禪。
當非舍衛國，賣地取金錢。
鷲嶺三層塔，菴園一講堂。
馴烏逐飯磬，狎獸繞禪床。
擿菊山無酒，燃松夜有香。
幸得同高勝，於此瑩心王。
皇帝以上睿統天，大明御極，彈壓九代，驅駕百王。至德上通，深仁下漏，威稜西被，聲教東漸。布政合宮，考儀大室。張樂洞野，會計苗山，天不愛寶，神靡遺貺。鱗羽效異，山澤薦祉，華裔率從，幽顯咸祑。八政惟序，六符告平。猶且棲志窅冥，凝神空寂，俯陋區域，顧遺形有。救精民於苦器，拯慾界於危城。身心登淨樂之境，生靈仰調御之力。中宮厚德載物，正位儷天，道冠邵陵，業踰莘姒。慧雲朝起，四生佇其寸合：慈燈夜爇，九服照其餘光。乃睠參墟，實惟唐舊山川周衛，襟帶巖坰，東郊勝地，爰搆寶坊。儼若化成，曖如踊出。既而景躔西陸，氣中南呂，商飆振野，白露戒寒。聖主御辯巡方，順時育物，六龍進駕，七聖齊軫。翠華揚旆，雕玉徐輪。問百年而駐輦，朝萬靈以案節。熊渠佽飛之輩，入參中壘；虎殿金門之侶，迥望屬車。將屆下都，遘茲淨域，並悅鷲山之觀，共喜龍宮之遊。接足洒心，俱展誠敬。課虛引寂，仍發詠歌，雖事比擊轅，義同叩角。亦所以雍容盛烈，述讚休美。豈若皋朔文辭，甫陳男祝，王谷蟲篆，纔譬女工。作者二十六人，其詞云爾：
玄風冠東戶，內範軼西陵。
大川開寶匣，福地下金繩。
繡栭高可映，畫拱疊相承。
日馭非難假，雲師本易憑。
陽室疑停燧，陰軒類鑿冰。
迥題飛星沒，長楣宿露凝。
旌門曙光轉，輦道夕雲蒸。
山祇效靈物，水若薦休徵。
虛薄叨恩紀，微軀竊自凌。
優遊徒可恃，周賚永難勝。
可患身為患，生時憂共生。
心神恆獨苦，寵辱橫相驚。
朝光非久照，夜燭幾時明。
終成一聚土，強覓千年名。
少時忻日益，老至苦年侵。
階庭惟仰杖，朝府不勝簪。
甘肥與妖麗，徒有壯時心。
拔劍平四海，橫戈卻萬夫。
一朝床枕上，迴轉仰人扶。
壯色隨肌減，呻吟與痛俱。
綺羅雖滿目，愁眉獨向隅。
可惜陵雲氣，忽隨朝露終。
長辭白日下，獨入黃泉中。
池臺既已沒，墳壟向應空。
惟當松柏裡，千年恆動風。
誰忍心中愛，分為別後思。
幾時相握手，嗚噎不能辭。
雖言萬里隔，猶有望還期。
如何九泉下，更無相見時。
先去非長別，後來非久親。
新墳將舊塚，相次似魚鱗。
茂陵誰辯漢，驪山詎識秦。
千年與昨日，一種併成塵。
定知今世土，還是昔時人。
焉能取他骨，復持埋我身。
地靈居五淨，山幽寂四禪。
月宮臨鏡石，花讚繞峰蓮。
霞暉閒幡影，雲氣合爐煙。
迥松高偃蓋，瀑水細分泉。
含風萬籟響，裛露百花鮮。
宿昔尋真趣，結友亟留連。
山庭步靃靡，㵎沚濯潺湲。
因斯事熏習，便得息攀緣。
何言遂雲雨，懷此悵悠然。
徒有南登望，會逐東流旋。
運形不標異，瀓懷恬無欲。
坐可栖王侯，門可迴金轂。
風來詠逾清，鱗萃淵不觸。
斯乃玄中子，所以矯逸足。
何必翫幽閑，清衿表離俗。
百齡茍未遐，昨辰亦非促。
羲騰望舒映，曩今迭相燭。
一世皆逆旅，安悼電往速。
區區雖非黨，兼忘混礫玉。
怪神罔叢穢，要在夷心曲。
靈飆起情浪，飛雲騰逆鱗。
茍擢南陽秀，固集三造賓。
緬懷結寂夜，味藻詠終晨。
延佇時無遘，誰與拂流塵。
眇情寄極眄，蕭條獨遨神。
相忘東溟裡，何晞西潮津。
我崇道無廢，長謠想義人。
遙遯播荊衡，杖策憩南郢。
遭動委浪跡，遇靖恬夷性。
柎卷從老話，揮綸與莊詠。
遐眺獨緬想，蕭神飆塵正。
時無喜惠偶，絕韻將誰聽。
習子茂芳標，有欣微音令。
穎敷淩霜蒨，葩熙三春盛。
拂翮期霄翔，豈與桑榆競。
我混不材姿，遺情忘彫映。
雖非嶧陽椅，聊以敲泗磬。
沙門竺法頵遠還西山，作詩以贈。因亦嘲之，省其二經，聊為之讚。
鬱鬱華陽岳，絕雲抌飛峰。
峭壁溜靈泉，秀嶺森青松。
懸巖廓崢嶸，幽谷正寥籠。
丹崖栖奇逸。碧室禪六通。
泊寂清神氣，綿眇矯妙蹤。
止觀著無無。還淨滯空空。
外物豈大悲，獨往非玄同。
不見舍利弗，受屈維摩公。
至人如影響，靈慧陶億剎。
應方恢權化，兆類蒙慈悅。
冥冥積塵寐，永在巖底閉。
廢聰無通炤，遺形不洞滅。
明哉如來降，豁矣啟潛穴。
幽精淪朽壤，孰若阿維察。
遙謝晞玄疇，何為自矜潔。
邈邈慶城標，峨峨浮雲嶺。
峻蓋十二嶽，獨秀閻浮境。
丹流環方基，瑤堂臨峭頂。
㵎滋甘泉液，崖蔚芳芝穎。
翹翹美化倫，眇眇凌巖正。
肅拱望妙覺，呼吸晞齡永。
茍能夷沖心，所憩靡不靜。
萬物可逍遙，何必栖形影。
勉尋大乘軌，練神超勇猛。
峨峨王舍國，鬱鬱靈竹園。
中有神化長，空觀體善權。
私呵晞光景，豈識真迹端。
恢恢道明玄，解發至神歡。
飄忽凌虛起，無云受慧難。
迹超十二燒，戒由三昧成。
賢行極妙住，道志慧以明。
九本既殊動，四禪不同冥。
淵哉不起滅，始自無從生。
借問導氣倫，安測泥洹靈。
省贈法頵詩，經通妙遠，亹亹清綺。雖云言不盡意，殆亦幾矣。夫詩者，志之所之，意迹之所寄也。志妙玄解，神無不暢。夫未能冥達玄通者，惡得不有仰鑽之詠哉！吾想茂德之形容，雖栖守殊塗，標寄玄同，仰代答之。未足盡美，亦各言其志也。其辭曰：
真朴運既判，萬象森已形。
精靈感冥會，變化靡不經。
波浪生死徒，彌綸始無名。
捨本而逐末，悔吝生有情。
胡不絕可欲，反宗歸無生。
達觀均有無，蟬蛻豁朗明。
逍遙眾妙津，栖凝於玄冥。
大慈順變通，化育曷常停。
幽閑自有所，豈與菩薩并。
摩詰風微指，權道多所成。
悠悠滿天下，孰識秋露情。
茫茫混成始，豁矣四天朗。
三辰環須彌，百億同一像。
靈和陶煙熅，會之有妙長。
大慈濟群生，冥感如影響。
蔚蔚沙彌眾，粲粲萬心仰。
誰不欣大乘，兆定於玄曩。
三法雖成林，居士亦有黨。
不見虬與龍，灑鱗凌霄上。
沖心超遠寄，浪懷邈獨往。
眾妙常所晞，維摩余所賞。
茍未體善權，與子同髴髣。
悠悠誠滿域，所遺在廢想。
遙望華陽嶺，紫霄籠三辰。
瓊巖朗璧室，玉潤灑靈津。
丹谷挺樛樹，季穎奮暉薪。
融飆衝天籟，逸響互相因。
鸞鳳翔迴儀，虬龍灑飛鱗。
中有沖漠士，耽道玩妙均。
高尚凝玄寂，萬物忽自賓。
栖峙遊方外，超世絕風塵。
翹想晞眇蹤，矯步尋若人。
詠嘯舍之去，榮麗何足珍。
濯志八解淵，遼朗豁冥神。
研機通微妙，遺覺忽忘身。
居士成有黨，顧眄非疇親。
借問守常徒，何以知反真。
梵宮既隱隱，靈岫亦沉沉。
平郊送晚日，高峰落遠陰。
迥幡飛曙嶺，疏鍾響晝林。
蟬鳴秋氣近，泉吐石溪深。
抗迹禪枝地，發念菩提心。
名山鎮江海，梵宇駕風煙。
畫拱臨松蓋，鑿牖對峰蓮。
雷出階基下，雲歸梁棟前。
靈光辨晝夜，輕衣數劫年。
一陪香作食，長用福為田。
法輪天上轉，梵聲天上來。
燈樹千光照，花燄七枝開。
月影凝流水，春風含夜梅。
幡動黃金地，鍾發琉璃臺。
芳衢澄夜景，法炬爛參差。
逐輪時徙燄，桃花生落枝。
飛煙繞定室，浮光映瑤池。
重閣登臨罷，歌管乘空移。
天淨宿雲卷，日舉長川旦。
颯灑林花落，逶迤風柳散。
孤鶴近追群，啼鶯遠相喚。
蓮舟水處盡，畫輪途始半。
江滻各自遙，東西並興歎。
已薰禪慧力，復藉金丹扞。
有異三川遊，曾非四門觀。
於焉履妙道，超然登彼岸。
余臥疾閩海，彌留旬朔。善友顒法師，勸余以淨名妙典調伏身心。力疾粗陳其意，敬簡法師云爾：
客行萬餘里，渺然蒼海上。
五嶺常炎鬱，百越多山瘴。
兼以勞形神，遂此嬰疲恙。
桐雷邈已遠，砭石良難訪。
抱影私自怜，霑衿獨惆悵。
毗城有長者，生平夙所尚。
復藉大因緣，勉以深迴向。
心路資調伏，於焉念實相。
水沫本難摩，乾城空有狀。
是生非至理，是我皆虛妄。
求之不可得，誰其受業障。
信矣大醫王，茲力誠無量。
淨土連幽谷，寶塔對危峰。
林栖丹穴鳳，地邇白沙龍。
獨巖樓迥出，複道閣相重。
洞開朝霧斂，石濕曉雲濃。
高篠低雲蓋，風枝響和鍾。
簷陰翻細柳，㵎影落長松。
珠柱浮明月，蓮座吐芙蓉。
隱淪徒有意，心迹未相從。
心源本無二，學理共歸真。
四執迷叢藥，六味增苦辛。
資緣良雜品，習性不同循。
至覺隨物化，一道開異津。
大士流權濟，訓義乃星陳。
周孔尚忠孝，立行肇君親。
老氏貴裁欲，存生由外身。
出言千里善，芬為窮世珍。
坦空非即有，三明似未臻。
近識封歧路，分鑣疑異塵。
安知悟云漸，究極本同倫。
我皇體斯會，妙鑒出機神。
眷言總歸轡，迴照引生民。
顧惟慚宿殖，邂逅逢嘉辰。
願陪入明解，歲暮有攸因。
迴鑾遊福地，極目翫芳晨。
梵鍾交二響，法日轉雙輪。
寶剎遙承露，天花近足春。
未珮蘭猶小，無絲柳尚新。
圓光低月殿，碎影亂風筠。
對此留餘想，超然離俗塵。
拂霞疑轉電，騰虛狀寫虹。
屈申煙霧裡，低舉白雲中。
紛披乍依迥，掣曳或從風。
念茲輕薄質，無翅強搖空。
大誓憫塗炭，乘機入生死。
中州法既弘，葛陂暴亦止。
乳孔光一室，掌鏡徹千里。
道盛咒蓮花，災生吟棘子。
埋石緣雖謝，流沙化方始。
般若惟絕鑒，涅槃固無名。
先賢未始覺，之子唱希聲。
秦王嗟理詣，童壽揖詞清。
徽音聞廬岳，精難動中京。
適驗方袍裡，奇才復挺生。
木落樹蕭槮，水清流漻寂。
屬此悲哉氣，復茲羈旅慼。
奚用寫繁憂，山泉恣遊歷。
萬丈窺深㵎，千尋仰絕壁。
傍嶺竹參差，緣崖藤羃歷。
行行極幽邃，去去逾空寂。
果值息心侶，喬枝方挂錫。
圍繞悉旃檀，純良豈砂礫。
妙法誠無比，深經解怨敵。
心歡即頂禮，道存仍目擊。
慧力幸已逢，疑網於焉析。
豈直袪煩惱，方期拯沉溺。
日宮開百仞，月殿聳千尋。
花蓋飛圓影，幡虹曳曲陰。
霞綺遙瓏帳，叢珠細網林。
寥廓煙雲表，超然物外心。
皇風扇祇樹，至德茂禪林。
仙花曜日綵，神幡曳遠陰。
綺殿籠霞影，飛閣出雲心。
細草希慈澤，恩光重更深。
