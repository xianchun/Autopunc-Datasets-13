毛詩序：兔爰，閔周也。桓王失信，諸侯背叛，構怨連禍，王師傷敗，君子不樂其生焉。
兔爰有兔爰爰，雉離于羅。我生之初，尚無為。我生之後，逢此百罹，尚寐無吪？有兔爰爰，雉離于罦。我生之初，尚無造。我生之後，逢此百憂，尚寐無覺？有兔爰爰，雉離于罿。我生之初，尚無庸。我生之後，逢此百凶，尚寐無聦！
兔爰，三章，章七句。
