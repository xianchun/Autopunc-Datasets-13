經復次，舍利弗！菩薩摩訶薩十方如河沙等世界中，諸佛所說法：已說、今說、當說，聞已，欲一切信持自行，亦為人說者，當學般若波羅蜜。
論問曰：上已說，十方諸佛所說，欲憶持不忘，當學般若。今何以復說信持三世佛法？
答曰：上說欲憶持十方諸佛法，未知是何法，故說十二部經是佛法，及聲聞所不聞者。上但言河沙等世界諸佛，今言河沙三世諸佛法。又上但說受持不忘，不說受持利益。今言自為，亦為他人說，是故復說。
經復次，舍利弗！菩薩摩訶薩，過去諸佛說已，未來諸佛當說，欲聞聞已，自利亦利他人，當學般若波羅蜜。
論問曰：十方現在佛所說法，可受可持，過去已滅，未來未有，云何可聞？
答曰：此義先已答，今當更說。菩薩有三昧，名觀三世諸佛三昧。菩薩入是三昧中，悉見三世諸佛，聞其說法。譬如外道神仙，於未來世事，未有形兆，未有言說，以智慧力故，亦見亦聞。復次，諸菩薩力不可思議，未來世雖未有形，未有言說，而能見能聞。或以陀羅尼力，或以今事比知過去、未來諸事。以是故言，欲得是者，當學般若波羅蜜。
經十方如河沙等諸世界，中間闇處，日月所不照，欲持光明普照者，當學般若波羅蜜。
論菩薩從兜率天上欲降神母胎，尒時，身放光明，遍照一切世界及世間幽冥之處。次後生時，光明遍照亦復如是。初成道時，轉法輪時，般涅盤時，放大光明，皆亦如是。及於余時，現大神通，放大光明。如欲說般若波羅蜜時，現大神通，以大光明遍照世間幽冥之處。如是比處處經中說神通光明。
問曰：此是佛力，何以故說菩薩？
答曰：今言菩薩欲得是者，當學般若波羅蜜。諸大菩薩能有是力。如遍吉菩薩、觀世音、得大勢、明網、無量光菩薩等，能有是力，身出無量光明，能照十方如河沙等世界。又如阿彌陀佛世界中，諸菩薩身出常光，照十萬由旬。
問曰：菩薩身光如是，本以何業因緣得？
答曰：身業清凈故，身得莊嚴。如經說：有一鬼，頭似，臭蟲從口出，身有金色光明。是鬼宿世作比丘，惡口罵詈客比丘，身持凈戒故，身有光明；口有惡言故，臭蟲從口出。如經說：心清凈優劣故，光有上、中、下：少光、大光、光音。欲界諸天心清凈，布施、持戒故，身有光明。
復次，有人憐愍眾生故，於闇處然燈，亦為供養尊像、塔寺故，亦以明珠、戶向、明鏡等明凈物布施故，身有光明。復次，常修慈心，遍念眾生，心清凈故；又常修念佛三昧，念諸佛光明神德故，得身光明。復次，行者常修火一切入，又以智慧光明教化愚闇邪見眾生，以是業因緣故，得心中智慧明，身亦有光。如是等業因緣，得身光清凈。
經十方如河沙等世界中，無有佛名、法名、僧名，欲使一切眾生皆得正見，聞三寶音者，當學般若波羅蜜。
論菩薩於先無佛法塔寺處，於中起塔，以是業因緣，後身得力成就。於無佛法眾處，贊嘆三寶，令眾生入於正見。如經說：有人於先無佛塔國土中修立塔廟，得梵福德，梵名無量福德。以是因緣，疾得禪定；得禪定故，得無量神通；神通力故，能到十方，贊嘆三寶。正見者，若先不識三寶功德，因菩薩故，得信三寶；信三寶故，信業因緣罪福；信業因緣故，信世間是縛，涅盤是解。贊嘆三寶義，如八念中說。
經菩薩摩訶薩欲令十方如河沙等世界中眾生，以我力故，盲者得視，聾者得聽，狂者得念，裸者得衣，饑渴者得飽滿者，當學般若波羅蜜。
論菩薩行無礙般若波羅蜜，若得無礙解脫成佛，若作法性生身菩薩，如文殊師利等，在十住地有種種功德具足，眾生見者，皆得如愿。譬如如意珠，所欲皆得。法性生身佛及法性生身菩薩，人有見者，皆得所愿，亦復如是。
復次，菩薩從初發意已來，於無量劫中治一切眾生九十六種眼病；又於無量世中，自以眼布施眾生；又智慧光明破邪見黑闇；又以大悲欲令眾生所愿皆得。如是業因緣，云何令眾生見菩薩身而不得眼？余事亦如是。此諸義，如放光中說。
經復次，舍利弗！菩薩摩訶薩若欲令十方如河沙等世界中眾生，諸在三惡趣者，以我力故，皆得人身者，當學般若波羅蜜。
論問曰：自以善業因緣故，得人身，云何菩薩言以我力因緣故，令三惡道中眾生皆得人身？
答曰：不言以菩薩業因緣，令眾生得人身，但言菩薩恩力因緣故，得菩薩以神通變化說法力故，令眾生修善得人身。如經中說二因緣，發起正見：一者、外聞正法；二者、內有正念。又如草木，內有種子，外有雨澤，然後得生。若無菩薩，眾生雖有業因緣，無由發起，以是故知，諸佛菩薩所益甚多。
問曰：云何能令三惡道中眾生皆得解脫，佛尚不能，何況菩薩？
答曰：菩薩心愿欲尒，則無過咎。又多得解脫，故言一切。如諸佛及大菩薩，身遍出無量光明，從是光明出無量化身，遍入十方三惡道中，令地獄火滅湯冷，其中眾生心清凈故，生天上、人中；令餓鬼道饑渴飽滿，開發善心，得生天、人中；令畜生道隨意得食，離諸恐怖，開發善心，亦得生天、人中。如是名為一切三惡道得解脫。
問曰：如余經說生天、人中，此何以但說皆得人身？
答曰：於人中得修大功德，亦受福樂。天上多著樂故，不能修道，以是故，愿令皆得人身。復次，菩薩不愿眾生但受福樂，欲令得解脫，常樂涅盤，以是故，不說生天上。
經欲令十方如河沙等世界中眾生，以我力故，立於戒、三昧、智慧、解脫、解脫知見，令得須陀洹果乃至阿耨多羅三藐三菩提者，當學般若波羅蜜。
論問曰：先已說此五眾道果，今何以更說？
答曰：上說但是聲聞法，從須陀洹乃至無余涅盤；今雜說三乘、聲聞、辟支佛乃至阿耨多羅三藐三菩提。
經復次，舍利弗！菩薩摩訶薩欲學諸佛威儀者，當學般若波羅蜜。
論問曰：何等是諸佛威儀？
答曰：威儀名身四動止。譬如象王，回身而觀；行時足離地四指，雖不蹈地而輪跡現；不遲不疾，身不傾動；常舉右手，安慰眾生；結加趺坐，其身正直；常偃右脅，累膝而臥；所敷草蓐，齊整不亂；食不著味，美惡等一；若受人請，默然無違；言辭柔軟。如首楞嚴經說：神通遍照佛，壽七百千阿僧只劫。佛告文殊尸利：彼佛則是我身。彼佛亦言釋迦文佛則是我身。以是故知，諸佛壽命，實皆無量，為度人故，現有長短。
汝言：釋迦文佛以神通力故，所度眾生與人壽不異者，則不須百歲，一日之中可具足佛事。如阿難，一時心生是念：如然燈世尊、一切勝佛、鞞婆尸佛，出於好世，壽命極多，能具佛事。我釋迦文佛出生惡世，壽命極短，將無世尊不能具足佛事耶？
尒時，世尊入日出三昧，從身變化出無量諸佛及無量光明，普至十方，一一化佛在諸世界，各作佛事，或有說法，或現神通，或現三昧，或現飯食。如是之比種種因緣，施作佛事，而度眾生。從三昧起，告阿難曰：汝悉見聞是事不？
阿難言：唯然，已見。
佛告阿難：佛以如是神力，能具佛事不？
阿難言：假令佛壽一日，大地草木悉為可度眾生，則能度盡，何況百歲。
以是故知，諸佛壽命皆悉無量，為度人故，現有長短。譬如日出，影現於水，隨水大小，水大則影久，水小則速滅，若照琉璃、頗梨珠山，影則久住。又如火燒草木，然少則速滅，然多則久住，不可以滅處無火故，謂多然處亦無。光明長短義亦如是。
經我成阿耨多羅三藐三菩提時，世界中無有婬欲、瞋恚、愚癡，亦無三毒之名。一切眾生成就如是智慧：善施、善戒、善定、善梵行、善不嬈眾生者，當學般若波羅蜜。
論問曰：若世界無三毒，亦無三毒名者，佛為何等故，出生其國？
答曰：貪欲、瞋恚、愚癡，名為三不善根，是欲界系法。佛若說貪欲、瞋恚、愚癡，是欲界系不善；若說染愛、無明，是則通三界。有佛世界，純諸欲人為是眾生故，菩薩愿言：我成佛時，國無三毒，及三毒之名。復有清凈佛國，純阿鞞跋致，法性生身菩薩，無諸煩惱，唯有余習，是故言無三毒之名。若有人言：如菩薩愿言：我當度一切眾生。而眾生實不盡度，此亦如是。欲令世界無三毒之名，亦應實有三毒不盡，若無三毒，何用佛為？如地無大闇，則不須日照。如經所說：若無三法，則佛不出世，若三法不斷，則不得離老病死。三法者，則是三毒，如三法經，此中應廣說。
復次，有世界眾生，分別諸法是善、是不善、是縛、是解等，於一相寂滅法中而生戲論。菩薩以是故，愿言：令我世界中眾生，不生三毒，知三毒實相即是涅盤。
問曰：一切眾生，得如是智慧，是何等智慧？
答曰：智慧是世間正見。世間正見中，說有布施，有罪福，有今世、後世，有阿羅漢。信罪福故，能善布施。信有阿羅漢故，能善持戒，善禪定，善梵行。得正見力故，能善不嬈眾生。世間正見，是無漏智慧根本。以是故說，國中無三毒之名。貪欲有二種：一者、邪貪欲；二者、貪欲。瞋恚有二種：一者、邪瞋恚；二者、瞋恚。愚癡有二種：一者、邪見愚癡；二者、愚癡。是三種邪毒眾生，難可化度，余三易度。無三毒名者，無邪三毒之名。善布施等五事，如上中說。
經使我般涅盤後，法無滅盡，亦無滅盡之名，當學般若波羅蜜。
論問曰：佛為法王，尚自滅度，云何言法無滅盡？
答曰：如上說，是菩薩愿事，不必實。一切有為法，從因緣和合生，云何常住而不滅？佛如日明，法如日沒余光，云何日沒而余光不滅？但久住故，無能見滅者，故名不滅。復次，是菩薩見諸佛法住，有多有少。如迦葉佛，法住七日；如釋迦牟尼佛，法住千歲。是故菩薩發是愿言：法雖有為，愿令相續不滅。如火得薪，相傳不絕。復次，諸法實相，名為佛法，是實法相，不生不滅，不斷不常，不一不異，不來不去，不受不動，不著不依，無所有，如涅盤相。法相如是，云何有滅？
問曰：法相如是者，一切佛法皆應不滅？
答曰：如所言諸法實相，無有滅者，有人憶想分別，取諸法相，壞實法相，用二法說，是故有滅。實相法中，無有滅也。復次，行般若波羅蜜無礙法，集無量功德故，隨其本愿，法法相續，無有見其滅者。譬如仰射虛空，箭去極遠，人雖不見，要必當墮。
經我得阿耨多羅三藐三菩提時，十方如河沙等世界中眾生，聞我名者，必得阿耨多羅三藐三菩提。欲得如是等功德者，當學般若波羅蜜。
論問曰：有人生值佛世，在佛法中，或墮地獄者，如提婆達、俱迦利、訶多釋子等，三不善法覆心故，墮地獄。此中云何言去佛如河沙等世界，但聞佛名，便得道耶？
答曰：上已說有二種佛：一者、法性生身佛；二者、隨眾生優劣現化佛。為法性生身佛故，說乃至聞名得度；為隨眾生現身佛故，說雖共佛住，隨業因緣有墮地獄者。法性生身佛者，無事不濟，無愿不滿。所以者何？於無量阿僧只劫，積集一切善本功德，一切智慧無礙具足為眾圣主、諸天及大菩薩希能見者。譬如如意寶珠，難見難得，若有見者，所愿必果。如喜見藥，其有見者，眾患悉除。如轉輪圣王，人有見者，無不富足。如釋提桓因，有人見者，隨愿悉得。如梵天王，眾生依附，恐怖悉除。如人念觀世音菩薩名者，悉脫厄難。是事尚尒，何況諸佛法性生身。
問曰：釋迦文佛亦是法性生身分，無有異體。何以故？佛在世時，有作五逆罪人，饑餓賊盜如是等惡？
答曰：釋迦文佛本誓：我出惡世，欲以道法度脫眾生，不為富貴世樂故出。若佛以力與之，則無事不能。又亦是眾生福德力薄，罪垢深重故，不得隨意度脫。又今佛但說清凈涅盤，而眾生譏論誹謗言：何以多畜弟子，化導人民？此亦是系縛法。但以涅盤法化，猶尚譏謗，何況雜以世樂。
如提婆達，欲令足下有千輻相輪故，以鐵作摸，燒而爍之，爍已，足壞，身惱大呼。
尒時，阿難聞已，涕泣白佛：我兄欲死，愿佛哀救。佛即伸手，就摩其身，發至誠言：我看羅睺羅與提婆達等者，彼痛當滅。是時，提婆達眾痛即除，執手觀之，知是佛手，便作是言：凈飯王子以此醫術足自生活。
佛告阿難：汝觀提婆達不？用心如是，云何可度？
若好世人，則無是咎。如是眾生，若以世樂，不得度也。是事種種因緣，上已廣說。以是故說，聞佛名有得道者，有不得者。
復次，佛身無量阿僧只，種種不同，有佛為眾生說法，令得道者；有佛放無量光明，眾生遇之而得道者；有以神通變化，指示其心而得道者；有佛但現色身而得道者；有佛遍身毛孔出眾妙香，眾生聞之而得道者；有佛以食與眾生，令得道者；有佛眾生但念而得道者；有佛能以一切草木之聲而作佛事，令眾生得道者；有佛眾生聞名而得道者。為是佛故，說言：我作佛時，其聞名者，皆令得度。
復次，聞名，不但以名便得道也，聞已修道，然後得度。如須達長者，初聞佛名，內心驚喜，詣佛聽法，而能得道。又如貰夷羅婆羅門，從雞泥耶結發梵志所初聞佛名，心即驚喜，直詣佛所，聞法得道。是但說聞名，聞名為得道因緣，非得道也。
問曰：此經言聞諸佛名，即時得道，不言聞名已，修道乃得。
答曰：今言即時，不言一心中，但言更無異事聞之，故言即時。譬如經中說：修慈心時，即修七覺意。難者言：慈三昧有漏，是緣眾生法，云何得即時修七覺？答者言：從慈起已，即修七覺，更無余法，故言即時。即時有二種：一者、同時；二者、雖久，更無異法，即是心而得修七覺，亦名即時。
復次，有眾生福德淳熟，結使心薄，應當得道，若聞佛名，即時得道。又復以佛威力故，聞即得度。譬如熟癰，若無治者，得小因緣而便自潰。亦如熟果，若人無取，微風因緣，便自墮落。譬如新凈白，易為受色。為是人故，說若聞佛名，即時得道。譬如鬼神著人，聞仙人咒名，即時舍去。
問曰：過如河沙等世界，誰傳此名，令彼得聞？
答曰：佛以神力，舉身毛孔放無量光明，一一光上皆有寶華，一一華上皆有坐佛，一一諸佛各說妙法以度眾生，又說諸佛名字，以是故聞，如放光中說。
復次，諸大菩薩以本愿欲至無佛法處，稱揚佛名，如此品中說者，是故得聞。復有大功德人，從虛空中聞佛名號，如薩陀波侖菩薩。又有從諸天聞，或從樹木音聲中聞，或從夢中。
復次，諸佛有不可思議力故，自往語，或以聲告。又如菩薩作愿，誓度一切眾生，以是故說，我成佛時，過如河沙等世界眾生，聞我名，皆得成佛，欲得是者，當學般若波羅蜜。
問曰：上欲得諸功德及諸所愿，是諸事皆是眾行和合所成。何以故但說當學般若波羅蜜？
答曰：是經名般若波羅蜜，佛欲解說其事，是故品品中皆贊般若波羅蜜。復次，般若波羅蜜是諸佛母，父母之中，母功最重，是故佛以般若為母，般舟三昧為父。三昧唯能攝持亂心，令智慧得成，而不能觀諸法實相；般若波羅蜜能遍觀諸法，分別實相，無事不達，無事不成，功德大故，名之為母。以是故，行者雖行六波羅蜜，及種種功德和合，能具眾愿，而但說當學般若波羅蜜。
復次，如般若後品中說，若無般若波羅蜜，余五事不名波羅蜜。雖普修眾行，亦不能滿具諸愿。如種種畫彩，若無膠者，亦不中用。眾生從無始世界中來，雖修布施、持戒、忍辱、精進、一心、智慧，受世間果報已，而復還盡。所以者何？離般若波羅蜜故。今以佛恩，以般若波羅蜜修行六事故，得名波羅蜜，成就佛道，使佛佛相續而無窮盡。
復次，菩薩行般若波羅蜜時，普觀諸法皆空，空亦復空，滅諸觀，得無礙般若波羅蜜。以大悲方便力，還起諸功德業，此清凈業因緣故，無愿不得。余功德離般若波羅蜜，無有無礙智慧，云何言欲得諸愿，當學檀波羅蜜等？
復次，又以五波羅蜜離般若，不得波羅蜜名字。五波羅蜜如盲，般若波羅蜜如眼；五波羅蜜如壞瓶盛水，般若波羅蜜如盛熟瓶；五波羅蜜如鳥無兩翼，般若波羅蜜如有翼之鳥。如是等種種因緣故，般若波羅蜜能成大事。以是故言，欲得諸功德及愿，當學般若波羅蜜。