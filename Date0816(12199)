佛告諸比丘：乃去往古久遠世時，不可計會無央數劫，有佛號大通眾慧如來、至真、等正覺、明行成、為善逝、世間解、無上士、道法御、天人師、為佛、眾佑，世界曰大殖稼，劫名所在形色。其佛說經不可稱限，譬如於是三千大千世界所有土地，有一士夫皆悉破碎，此一佛國悉令如塵，則取一塵，過東方如千佛界中塵之數國，乃著一塵，如是比類復取一塵，越東如前佛界塵數，乃著一塵，悉使塵盡，三千大千世界中塵，令無有余，遍於東方如是比類無量佛國。於意云何？寧可稱限得諸佛界邊際不乎？
比丘答曰：不也，世尊！不也，安住！
佛言：比丘！如是等倫佛土諸數悠邈，猶如有人一一取塵著諸佛土，若干之限，諸佛國塵不可稱量，億百千姟兆載諸劫。欲知其佛滅度以來劫數長久，不可思議無量難測，大通眾慧道力示現，滅度以後，法住劫數亦復如是。世尊頌曰：
我念過去，無數億劫，時有如來，兩足之尊，名大通慧，無極慈仁。
於時世尊，黎庶之上，比如皆取，此佛世界，悉破碎之，盡令如塵。
假使有人，一一取塵，過千佛界，乃著一塵，如是次第，圣尊國土。
其人著塵，皆令悉遍，若干之數，悉令周普，世界眾限，有不可數。
一切所有，大圣國土，諸所有塵，不可限量，皆悉破碎，令無有余。
大圣至尊，逝來如斯，其佛安住，滅度已竟，劫數如是，無量億千。
若欲料限，無能思議，滅度已來，若干劫數，彼時導師，過久乃爾。
諸弟子眾，及菩薩行，如來之慧，巍巍如斯，今佛悉念，圣滅度來。
比丘欲知，佛之智慧，圣明普達，等無有異，佛皆覺了，過無數劫，
不計微妙，無漏之誼。
佛告諸比丘：其大通眾慧如來正覺壽四十四億百千劫，以無上正真道，初昇道場，坐于樹下，一劫默然，至于二劫不得正覺，乃至十劫而不興起，身不動搖，體不傾倚，亦不自念，都無思想而向諸法，遂坐佛樹，降魔官屬，當成正覺。忉利諸天子化作大師子座，面四十里，佛坐其上。世尊坐定，諸梵天子普雨天華，周四千里，自然風起，吹放眾華，散于佛上。佛在樹下滿十中劫，天華紛紛，盡劫不絕。又四天王及諸天子作眾伎樂，音如雷震，常以華香、伎樂供養大圣，未曾休懈。
佛告比丘：時世尊大通眾慧乃至十劫，逮成無上正真之道，為最正覺，至于滅度，供養不懈。其佛在家，未舍國去，為太子時，有十六子，端正殊好，智慧難及，色像第一，儒雅仁和。時十六國王子者，各各自有若干種樂，所居游觀，快不可言，種種顯現，琴瑟伎樂亦不可量。見佛世尊成最正覺，時有自然大法音聲，尋則棄國，舍轉輪王位，萬民伎樂諸欲之娛，眷屬圍繞，及諸圣賢大響帝王百千之數，并不可計億百千姟群萌之類營從集會，往詣世尊所處道場，欲得稽首，奉受佛教。群從僉然，雍雍肅肅，稽首佛足，繞佛三匝，卻住一面，以偈頌曰：
大通眾慧，極尊無上，積累平等，無量億數，以上妙誼，愍傷一切，
所愿具足，於是賢圣，修勤苦行，竟十中劫，專精一心，處在一座。
其身清凈，而不動搖，燒諸苦患，如拔樹根，分別于心，而志湛泊。
未曾進退，亦不傾倚，無有增減，默然而應。究竟寂定，無有諸漏，
現在吉祥，常獲大安，無想著故，得尊佛道。我等見之，增智無畏，
如是比類，長益德義，不計身命，皆斷苦患。積累忍辱，不貪安樂，
分別道慧，不處惱痛，號在閑居，興發精進。其不篤信，諸佛音聲，
長夜增益，惡道之罪，則失人身，墮落惡趣，為一切世，所見謗毀。
今以逮見，世之圣父，其道最上，無有眾漏，於此世間，而見救護，
及諸過去，大圣導師。
佛告比丘：斯諸帝王及諸太子、太子兄弟，年既幼少，嗟嘆稱譽大通眾慧如來、至尊、等正覺。以此雅頌宣揚已竟，啟勸世尊，愿說經法，安住分別，多所安隱，多所愍傷，饒益眾生，安諸天人。復以此偈，而贊頌曰：
惟愿大圣，贊說經典，開化眾生，發起黎庶，
三界群萌，悉共渴仰，使建道意，皆令蒙度！
諸佛普大圣，百福法莊嚴，無極仙逮獲，慧則最尊妙。
為諸天講法，及世間人民，度脫我等類，普及諸群萌。
應時彰現露，如來之慧誼，猶如今於此，顯導上尊道。
令諸群品類，予等獲此法，悉解於一切，諸行慧本末。
皆為分別說，前世所行德，普見知黎庶，心本所好樂。
則為轉法輪，最勝無等倫，勉脫眾生厄，悉令至大道。
佛告諸比丘：於時世尊大通眾慧如來變化十方世界，各各五百億百千佛土六反震動，光明普照，無所不周，皆於一切諸佛境界、虛空大神，若干種明，日月光耀，遠照無極，尊無等倫。諸天宮殿館宇之明，梵天往返自然威曜，其佛變現瑞應光明，皆覆蔽之，悉令不現。天上世間晃昱暉曜，眾生品類若生彼界，皆相見知，各自說言：此間今日卒有人生？時於天上震動所現，靡不周遍。
爾時，東方佛土邊無限億百千梵天宮殿，自然為明，威曜巍巍。諸梵自念：無數梵宮宮殿館宇㸌明，無所不接，有何瑞應而現斯變？於時，五百世界諸億百千大梵天眾，各從宮殿云集而會。時於眾中有大梵天，號護群生，為諸梵天而嘆頌曰：
今日我等，宮殿室宅，諸賢當知！此大光明，諸天最勝，志所樂喜，
以何因緣，現此瑞應？善哉當往，趣求斯誼。時諸天子，今日自興，
承何圣旨，現神如是？今所睹見，本未曾有，親近諸天，為人中王。
將無大圣，興出于世，最妙光明，照于十方，所變感動，乃如是乎？
佛告諸比丘：時五百世界億百千姟梵天，悉共相和，從東方來，遙見西方大通眾慧如來正覺，處於道場，在菩提樹下坐師子床，諸天、龍神、阿須倫、迦留羅、真陀羅、摩休勒、人與非人，及十六子眷屬圍繞，適睹是已，悉共啟勸，欲令說經。即詣如來，稽首于地，繞佛無數匝，執其蓮華如大須彌，及散佛樹，樹高四十里，普已本土梵天宮殿奉進世尊：惟愿哀愍，納受宮殿華土之供！以偈頌贊曰：
見佛無量，得未曾有，多所愍傷，興出于世。世尊所演，如師子吼，
則已將護，十方黎庶。我等經歷，所從來處，去此五百，億百千界。
計諸世界，若干之類，皆棄宮殿，咸詣圣尊，一切皆是，宿命凈德。
若干麗妙，諸寶宮殿，惟加臨眄，而居其中，愿發大哀，愍傷受之！
佛告諸比丘：時大梵天眾面贊嘆佛，五百人俱白世尊曰：愿轉法輪，演大圣典，勉濟群黎，使獲滅度。時五百梵天億百千眾合一音聲，而嘆頌曰：
世尊愿說經，兩足上分別，
當現慈心力，度眾勤苦患。
佛告諸比丘：于時世尊見諸梵天所上宮殿，默然受之。爾時，東南方去是五百億百千世界諸梵天眾，各各自從宮殿皆見光明，晃晃鑠鑠，無不周接，怪未曾有，悉俱集會。於眾會中有大梵天，號最慈哀，為諸梵天而嘆頌曰：
諸大天當知，此則本瑞應，宮殿悉感動，最有大名聞。
有德諸天子，人人云集此，則是其威神，令宮殿巍巍。
今佛興于世，兩足之中尊，所以令館宇，現光明如是。
吾等當往質，斯事不可妄，從昔至于今，睹瑞無若茲。
四方有光明，至于億國土，今有定至誠，佛當成於世。
佛告諸比丘：時五百億百千梵天，各從宮殿駱驛四出，以諸天華如須彌山，詣西北角，遙見如來大通圣慧處于道場，於佛樹下坐師子座，諸天、龍神、阿須倫、迦留羅、真陀羅、摩休勒眷屬圍繞，而為說經法。適見佛已，尋時即往，稽首于地，繞無數匝，手執大華而散佛上。時大梵天及諸眷屬以頌贊曰：
禮無等倫，則為大仙，天中之天，聲如哀鸞，唱導普護，諸天人民。
愿稽首禮，愍傷世俗，得未曾有，在在難值，久思光顏，今日乃見。
本於百劫，積德解空，八十億佛，壽如塵劫。又人中尊，分別空慧，
而常講說，善權方便。諸天群臣，人民得覲，具足億姟，八十之數。
其眼徹見，在所救濟，多所擁護，於佛道法，故出于世，愍傷眾庶。
我等福會，甚難值遇。
佛告諸比丘：無數億千梵天之眾，勸發世尊愿轉法輪，演出典誼，散告群生，救脫三界，令獲安隱。爾時，諸梵天悉俱等心同聲贊曰：
最上大人，愿轉法輪，惟講經典，為十方人，度脫群萌，苦惱之患，
令一切人，喜踴亙然。其有聞者，得成佛道，諸天人民，咸蒙安隱。
阿須倫身，當復減損，施于忍辱，安隱之事。
佛告諸比丘：大通眾慧如來默然可之。南方西方億百千姟諸佛世界、諸大梵天宮殿館宇悉為普明，弈弈煌煌，靡不周達。時諸梵天自見宮殿威變煜爚，怪未曾有，悉俱集會，各自念言：我等宮殿，何乃如之？於其眾中有大梵天，名曰善法，獨嘆頌曰：
大圣而興，所舉不妄，一切宮殿，威光重照，有此瑞應，現于世間。
善哉行求，如斯奧誼，過去無數，億千諸劫，未曾睹見，如是感動。
將以如來，出現于世，令諸天子，自然來會。
佛告諸比丘：時五百百千億諸梵天人，從其所處，遙見大華如須彌山，各手執持眾供養具行詣北方，瞻覲如來大通眾慧佛處于道場，坐樹下師子座上，與無央數諸天、龍神、阿須倫、迦留羅、真陀羅、摩休勒眷屬圍繞，講說經法。即詣佛所，稽首于地，繞無數匝，手執大華如須彌山，供養散佛。尋以宮殿奉上世尊，惟愿愍傷，受而處之。時諸梵天等心同聲而嘆頌曰：
諸佛現世，甚難得值，久不瞻睹，今日乃覲，僥幸來至，蠲除愛欲。
具足充滿，於三千剎，諸大導師，飽滿饑虛。古來至今，未曾見聞，
如靈瑞華，尟可遭值，道慧難遇，時時乃有。我等宮殿，雅麗無量，
承佛威神，而得獲此，唯垂大哀，納受所進。愿處其中，顯現道因。
時諸梵天勸請世尊惟轉法輪，分別經典，令諸天神、沙門、梵志多所愍傷，普安一切，天上世間悉當蒙恩。於是梵天與群侍俱，等心同聲而嘆頌曰：
幸愿世尊，廣演經典，加哀當轉，大圣法輪，講若干法，聲若雷震。
惟愿愍傷，吹大法螺，以大經典，雨於世界，分別善教，微妙之誨。
我等勸助，愿講道慧，開度眾生，億百千姟。
西南方、西北方、東北方，各各如是，無數梵天不可計限。上方、下方各各如是自在宮殿，睹見光明靡不周接，怪之未有，各從斯去。五百億百千世界諸梵天眾，各舍宮殿來詣佛所。有大梵天，名曰妙識，即嘆偈曰：
善哉愿諸佛，世吼獲圣明，為三界眾生，開示正覺乘。
普為世間眼，達見於十方，開通甘露門，度脫無數人。
乃昔往古世，人中尊變現，空無思想念，使現於十方。
長益樂地獄，好憙畜生處，後生墮餓鬼，億數難思議。
亡失於天身，壽終墮惡趣，若得聽佛法，進獲平等道。
志行趣佛慧，將護眾黎庶，皆得歸安隱，不失快樂想。
常不行佛道，不處於正法，違無量圣教，即墮於惡趣。
睹見世光明，以善故來至，發一切眾生，而行於慈哀。
逮見於世尊，解空慧無漏，諸天及世間，于斯悉勸助。
宮殿妙無量，猶如威神德，普施明月珠，大導師愿受。
人尊愿受供，愍傷幸宮殿，令此群品類，逮得無上道。
佛告諸比丘：於時五百百千億大梵天眾贊嘆佛已，啟勸令佛轉大法輪，開度十方安隱世人。復嘆頌曰：
思愿講說，無上法輪，惟雷法鼓，尊妙法音，度脫眾生，勤苦之患。
加哀示現，無為大道，我等勸助，唯圣說法，救護余類，及世間人。
音聲柔軟，敷揚美響，億百千劫，積累德行。
佛告諸比丘：大通眾慧如來爾時見十方無央數百千億眾生勸請說法，及十六子國王太子，轉大法輪，三轉十二事，開化發起沙門、梵志、諸天、龍神、眾魔、梵天及世人民，為說苦本是為苦諦，至習盡道由是盡苦，苦盡至道十二緣起具足分別：從癡致行，從行致識，從識致名色，從名色致六入，從六入致習，從習致痛，從痛致愛，從愛致受，從受致有，從有致生，從生致老病死憂苦大患。
又告比丘：大通眾慧如來三說經法，須臾之頃分別此誼，令十六億百千姟眾漏盡意解，逮得六通、三達之智，無央數人皆得度脫。如是至三、第四說經，江河沙等億百千姟群生聽經，一一皆獲漏盡意解，諸聲聞眾不可稱計。
爾時，十六國王太子以家之信出家為道，皆為沙彌，聰明智慧，多有方便，以曾供養億百千佛，造立眾行，求無上正真道，俱白佛言：今大會聲聞眾無央數億百千人，有大神足，已具成就。惟為我等講演無上正真道誼，愿弘慧見，指示其處，當從如來學大圣教，以共勸進觀察其本。
於時，世尊悉見幼童、國王、太子心之所念，則為國王及諸眷屬講說經法，八十億百千姟人皆作沙門。於時彼佛觀諸沙門心之本原，為二萬劫說正法華方等經典，菩薩所行，一切佛護，皆已周遍，四部眾會普等無異。十六幼童沙彌兄弟，聞佛所說，悉共受持，諷誦講贊。其佛授決，當得無上正真之道。說是經已，聲聞歡喜，十六沙彌無數億百千姟諸菩薩眾皆得本志。彼佛說是，於八萬劫未曾休懈，說斯經已，即入靜室，精思閑定，四十萬劫三昧正受。
爾時，十六王子為沙彌者，行菩薩道，本是佛子，睹見世尊獨處閑居，各各豫嚴法座，欲用敷演，廣彼法誼。於時都會八萬四千劫分別說經，一一菩薩化度六十萬江河沙億百千姟處於無上正真道，皆立大乘。其大通眾慧如來八十四萬劫乃從三昧興就法座，普告一切諸比丘眾：十六王子所建功德難及無量，至未曾有，智慧巍巍，則以供養無數億百千諸佛，眾行具足，普受圣慧，入于道明，合集佛智。諸比丘眾皆當稽首，恭敬自歸十六仁賢，數數莫懈。其志聲聞緣覺乘，已得聲聞緣覺之路，若行菩薩及成就者，其新發意皆當付此。諸族姓子聽所說經不拒逆者，皆當逮得無上正真之道，成佛圣慧。諸族姓子順世尊教，以是正法數數分別為一切說。其十六子具菩薩乘，一一開化六十江河沙等人，所生之處常共俱會，亦復普說聽正法誼，各各值見四十億百千諸佛世尊，或當復更見諸佛者，今我班宣四輩。
佛言：欲知爾時十六國王子乎？
答曰：不及也。
佛言：今皆成無上正真之道，今悉現在，處于十方說法，救護無數億百千姟兆載聲聞眾、不可稱計菩薩。東方現在甚樂世界，有二佛，號無怒、山崗如來、至真、等正覺；東南方現在二佛，號師子響、師子幢如來；南方現在二佛，號一住、常滅度如來；西南方現在二佛，號帝幢、梵幢如來；西方現在二佛，號無量壽、超度因緣如來；西北方現在二佛，號栴檀神通、山藏念如來；北方現在二佛，號樂雨、雨音王如來；東北方現在二佛，號除世懼，今吾能仁於忍世界得成如來、至真、等正覺，合十六尊。
又告比丘：吾等十六為沙彌時，在彼佛世講說經法，眾生聽受，一一菩薩開化無量諸江河沙億百千姟，發無上正真道者，今得成就為菩薩道，住聲聞地者，漸當誘進無上大道，稍稍當成最正覺。所以者何？如來之慧難限難計，不可逮及，為若此也。
又告比丘：何所是乎？吾為菩薩時，開化無量億百千姟江河沙等，聽聞諮受諸通慧者，當來末世，或有發意學弟子乘，成為聲聞，後不肯聽受菩薩之教，不解佛慧，不行菩薩，一切志在無為之想，謂當滅度。甫當往至他佛世界，順殊異行，生異佛國，當求道慧，志聽啟受，爾乃解知如來之法，有一滅度，無有二乘也，皆是如來善權方便說三乘耳。如來正覺滅度之時，若有供養以清凈行，信樂妙言，趣于經典，一心定意為大禪思，當知爾時觀於如來，皆普合會諸菩薩眾，會諸聲聞聽受此法，爾乃睹見世間佛道，無二滅度也，如來正覺善權說耳。其樂下劣小乘行者，則自亡失遠乎人種，不解人本為欲所縛，如來滅度時，若有聞說，歡喜信者，佛恩所護。
假喻曠野五百里路，迥絕無人，亦無國君。有一導師，聰慧明達，方策密謀，隱知遠近，將眾賈人欲度懸迥，皆俱疲怠，不能自前，各思戀曰：予等安處圣興之土，本國平雅有君長師父，今來遠涉，極不任進，寧可共還，免離苦難。導師愍之，發來求寶，中路而悔，設權方便，於大曠野，度四千里、若八千里，以神足力化作大城，告眾商人：無懷廢退，大國已至，可住休息，隨意所欲，飯食自恣，欲得大寶，於此索之。
又告比丘：商人見城，人民興盛，快樂無極，怪未曾有，離苦獲安，喜用自慰，無復憂恐饑乏之患，自謂無為如得滅度。停止有日，隱知欲厭，即沒化城，令無處所，告眾賈曰：速當轉進到大寶地，吾見汝等行疲心懼，故現此城。
又告比丘：如來如是為人等倫唱道經誼，睹見生死長久艱難虛乏之患，現于三乘，禪定一心，使得滅度。又佛從本說有一乘，聞佛講法，不受道慧，若患厭者，謂當積行，甚為勤苦。如來悉見其心所念，志疲懈想，為現聲聞、緣覺易得，猶如無導化作大城，人民饒裕，商者晏息，視如厭翫，沒之不現。為眾商人說幻化城，其導師者，謂如來也；大曠野者，謂五道生死；眾商賈人，謂諸學者；將行求寶，謂說道慧菩薩行法；中路厭翫，不肯進者，謂佛難得，累劫積功不可卒成；誘以聲聞、緣覺易辦，化作城者，謂羅漢泥洹；沒城不現，謂臨滅度；佛在前立，勸發無上正真道意，其羅漢事限礙非真，不至大道，若至他方與佛相見，得不退轉，無所從生，乃為大寶究竟之事。
佛語諸比丘：如來說法，爾等聞之，謂悉備足，不知所作尚未成辦。又如來慧普見世間一切人心，示現泥洹，如來至真等正覺善權方便，說有三乘。
爾時，世尊欲重解誼，說斯頌曰：
昔有大通，眾慧導師，適坐道場，於佛樹下。其佛定處，具十中劫，
尚未得成，究竟道誼。諸天龍神，阿須倫等，普發精進，供養最勝，
雨諸天華，紛紛如降，用散等覺。人中之導，於虛空中，暢發雷震，
而以進貢，上尊大圣。最勝在彼，行甚勤苦，所行久長，成無上道。
專精思惟，於十中劫，乃成正覺。大通眾慧，諸天人民，億百千姟，
一切眾生，歡喜踴躍。彼佛本有，諸子十六，皆順稟受，人中道化，
眾庶之類，億百千姟，眷屬圍繞，造兩足尊，前稽首禮，師長圣尊，
殷懃啟諫，愿說經典，勇猛師子，講未聞者，飽滿我等，及世人民。
十六荒域，及此世界，久遠空墟，大圣乃興，梵天宮殿，亙然大明，
現眾瑞應，悉分別說。東方世界，億百千姟，五百國土，自然震動。
彼有大梵，自處其宮，威神功德，巍巍最上。於時睹見，此本瑞應，
尋即造詣，愍傷俗者，則以天華，供散大仁，皆用宮殿，奉上世尊。
鼓樂弦歌，贊佛功德，勸諫正導，令轉法輪。時人中尊，默然受之。
尋為如應，解說經法。南方西方，北方世界，上方下方，四隅境域，
億千姟眾，梵天悉來，各獻所珍，以為供養。又復下方，諸界梵天，
普亦如是，等無有異，皆以宮殿，奉上大圣，嗟嘆如來，悉共勸助，
愿轉法輪，光闡心目。無數億劫，難得值遇，惟垂示現，往古根力，
加哀開䦱，甘露法門，普等法眼，分別慧誼，宣揚群典，若干品類。
時佛為說，遍示四諦，一切具解，十二因緣，為顯無黠，令得眼目，
講說生死，憂苦空患，一切世間，悉從生有，當知因是，致于終沒。
如來適說，是法欲竟，若干種類，無央數人，八十億姟，眾生之儔，
於時聽者，住聲聞乘，何況余方，立第一地。彼時最勝，所說經法，
如江河沙，黎庶清凈，都盧志于，聲聞之行。導師圣眾，計數若茲，
一切共算，不能稱限。眾等品類，一一如是，皆悉若斯，立大上慧。
於時至尊，十六圣子，等俱學者，齊共同心，一切出家，咸為沙彌。
而悉分別，佛方等經。吾等當成，世之明父，汝黨如是，皆得上慧。
斯諸眾生，悉令如此。又如世尊，為法之眼，最勝至誠，見人心本，
幼少為童，常行平等，而為眾生，說上尊道，億百千姟，無底譬喻，
示現因緣，尋獲報應。分別所興，諸通敏慧，如諸菩薩，所當造行。
於時大圣，為現真諦，顯揚宣布，斯正法華，普雨講說，大方等經，
若干千頌，不可思念，無能限量，如江河沙。於時適說，斯之經典，
則入靜室，三昧等觀。八十四萬，劫中澹然，世雄尊師，定意如斯。
時諸沙彌，覲瞻大圣，在於靜室，而不出游，開化人民，無數億千，
覺了禪定，清凈無漏。第一始設，於大法座，宣揚說此，仁賢經典，
於安住教，流布佛化。如是比像，所造弘廣，於江河沙，不可稱限，
億百千數，皆聽啟受。安住之子，一一開導，算諸黎庶，無能限量。
於時最勝，滅度之後，悉得覲于，四十億佛。彼諸學士，適聞斯名，
便即供養，兩足之尊。有四事行，離垢為貴，悉得佛道，現在十方。
斯十六童，皆是佛子，普在八方，敷弘道誼。於彼所說，及聽受者，
是諸聲聞，悉佛弟子。步步各各，若干色像，今當親近，發大道意。
吾身爾時，寤不覺者，皆令一切，咸得聽受。爾諸賢者，號聲聞子，
善權方便，示諸人道。吾前世時，報應如斯，應所說法，是其因緣，
假使不忍，修尊佛道。比丘當知！魔所嬈因，隨其本性，兇弊縱恣，
志不奉行，不樂空慧，無數百世，渴不值水。又當愚騃，常處恐懼，
無數丈夫，百千之眾，發跡而行，欲度曠野。又睹曠野，殊迥艱難，
其里計數，五百踰旬。有一大人，賢圣明喆，導師開化，心無所畏，
為彼賈人，導示徑路。曠野懸邈，多有艱恐，無數億人，創礙羸憊，
各對導師，而自訴訟：吾等疲弊，不能進前，徒類今日，欲退還歸。
導師聰明，為方便父，諄諄宣喻，誘誨委曲，矜憐闇塞，欲棄寶退，
壞敗本計，中路規還。吾今寧可，設神足力，化造立作，廣大城郭，
嚴莊若干，億千人民，而立房室，令微妙好。又當復化，大江流河，
苑園浴池，華實滋茂，臺館殿宇，墻垣綺纘，男女若干，巨億百千，
誘恤勉勵，使不恐懼。各自僥慶，歡喜悅豫，今日得至，於此大城，
入市所娛，所欲之具。心懷忻然，如得滅度，爾等及吾，諸難以除，
以親親故，歡悅所安。今日一切，恣所施為，從己所樂，周遍觀采，
與卿同心，故鄭重說，悉來聚集，聽聞所說。吾以神足，化作大城，
吾時觀察，枯燥荊棘，每懼仁等，創楚悔還。即設善權，化現眾諸，
且宜精志，順路進前。佛告比丘：吾亦如是，見無央數，億千眾生，
患厭勤苦，周旋迷惑，以方便教，而開導之。故佛念斯，如是利誼，
厭於佛道，不得滅度。一切道父，而覺了之，賢等事辦，今得羅漢，
故勸助立，住斯德報。偶察諸賢，得至羅漢，汝等一切，皆棄眾苦，
一切眾會，乃演斯法。諸佛大圣，善權方便，講說佛教，大仙救護，
其乘有一，未曾有二。休息爾等，故分別說，由是教化，此諸比丘，
當興精進，第一英妙。諸仁當志，一切敏慧，菩薩典法，無有滅度，
我常發求，成諸通慧，得達十方，最勝之法，顏貌殊妙，相三十二，
當得佛道，乃應滅度。諸大導師，說法如是，且令休息，自謂滅度，
適得休息，言獲無為，緣是之故，暢諸通慧。