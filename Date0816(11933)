蓋聞無上調御，一切種智，內鏡三明，外流七辨，蓄莫限之質，適無方之化，并皆會道，無非稱機。至如妙法蓮華經者，斯乃窮理盡性之格言，究竟無余之極說。理致淵遠，統群典之要；文旨婉麗，窮巧妙之談。三圣之所揄揚，四依之所頂戴。昔仙人園內未曜此摩尼，今靈鷲山中方灑茲甘露。良以小志前開故，早馳彼羊鹿；大心後發故，方駕此白牛。斯實薩埵之明訓，道場之玄軌也。
此經文雖有七軸，義有二章：一、開方便門；二、顯真實義。開方便門者，開二種方便；顯真實義者，顯二種真實。假三車於門外，為引耽戲之童；設化城於道中，以接疲怠之眾，謂乘方便也。皆是吾子，等賜大車；既知止息，共到寶所，謂乘真實也。燃燈受記，伽耶成道；王宮誕生，雙林唱滅，謂身方便也。逸多不見其始，窮學莫測其終，六趣無以攝其生，力負無以化其體，謂身真實也。兩門既為方便，所以言麤；二種并云真實，故目之為妙。
夫借一以破三，三除而一舍；假修以斥短，短息而修忘。然則言窮慮絕，何實何權？本性寂然，孰開孰覆？故理超言外，強稱為妙；為物作軌，目之為法；道玄像表，假喻蓮華。所言經者，妙顯無言寂滅，古今莫改，體為物可楷模，故云經也。
法華玄十門分別：一、大意門；二、旨歸；斷諸煩惱故，法身現；法身現故，有應身；有應身故，有化身；有化身故，有三身；有三身故，說十二部經；有十二部經故，有法寶；有法寶故，有僧寶；有僧寶故，有三寶；有三寶故，有世間三善道。故知法華是世間、出世間本也。
問：法華論釋云何？
答：論云：以一乘出離二乘濁泥水故，喻如蓮華。又云此華諸佛菩薩而坐其上。此經亦爾，為令二乘鄙賤之人同得入一乘，與諸佛菩薩同坐妙法蓮華之坐，故借蓮華為喻。猶是十義中兩義耳。三、遍喻者，大集經云：慈悲為莖，智慧為葉，三昧為須，解脫為敷，菩薩蜂王采甘露味，是故我禮妙法蓮華也。