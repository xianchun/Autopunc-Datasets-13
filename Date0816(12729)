揚州刺史，前漢刺史未有所治，後漢治歷陽，魏、晉治壽春，晉平吳治建業。成帝咸康四年，僑立魏郡，肥鄉、元城漢舊縣，晉屬陽平二縣，後省元城。又僑立廣川郡，領廣川一縣，宋初省為縣，隸魏郡。江左又立高陽、堂邑二郡，高陽領北新城、博陸二縣。堂邑，領堂邑一縣，後省堂邑並高陽，又省高陽並魏郡，並隸揚州，寄治京邑。文帝元嘉十一年省，以其民並建康。孝建元年，分揚州之會稽、東陽、新安、永嘉、臨海五郡為東揚州。大明三年罷州，以其地為王畿，以南臺侍御史部諸郡，如從事之部傳焉，而東揚州直云揚州。八年，罷王畿，復立揚州，揚州還為東揚州。前廢帝永光元年，省東揚州並揚州。順帝升明三年，改揚州刺史曰牧。領郡十，領縣八十。戶一十四萬三千二百九十六，口一百四十五萬五千六百八十五。
丹陽尹，秦鄣郡，治今吳興之故鄣縣。漢初屬吳國，吳王濞反敗，屬江都國。武帝元封二年，為丹陽郡，治今宣城之宛陵縣。晉武帝太康二年，分丹陽為宣城郡，治宛陵，而丹陽移治建業。元帝太興元年，改為尹。領縣八，戶四萬一千一十，口二十三萬七千三百四十一。
建康令，本秣陵縣。漢獻帝建安十六年置縣，孫權改秣陵為建業。晉武帝平吳，還為秣陵。太康三年，分秣陵之水北為建業。湣帝即位，避帝諱，改為建康。
秣陵令，其地本名金陵，秦始皇改。本治去京邑六十里，今故治村是也。晉安帝義熙九年，移治京邑，在鬥場。恭帝元熙元年，省揚州府禁防參軍，縣移治其處。
丹楊令，漢舊縣。
江甯令，晉武帝太康元年，分秣陵立臨江縣。二年，更名。
永世令，吳分溧陽為永平縣，晉武帝太康元年更名。惠帝世，度屬義興，尋復舊。義興又有平陵縣，董覽吳地志云：晉分永世。太康、永寧地志並無，疑是江左立。文帝元嘉九年，以並永世、溧陽二縣。
溧陽令，漢舊縣。吳省為屯田。晉武帝太康元年復立。
湖熟令，漢舊縣。吳省為典農都尉。晉武帝太康元年復立。
句容令，漢舊縣。
會稽太守，秦立，治吳。漢順帝永建四年，分會稽為吳郡，會稽移治山陰。領縣十，戶五萬二千二百二十八，口三十四萬八千一十四。去京都水一千三百五十五，陸同。
山陰令，漢舊縣。
永興令，漢舊餘暨縣，吳更名。
上虞令，漢舊縣。
餘姚令，漢舊縣。
剡令，漢舊縣。
諸暨令，漢舊縣。
始甯令，何承天志，漢末分上虞立。賀續會稽記云：順帝永建四年，分上虞南鄉立。續漢志無。晉太康三年地志有。
句章令，漢舊縣。
鄮令，漢舊縣。
鄞令，漢舊縣。
吳郡太守，分會稽立。孝武大明七年，度屬南徐。八年，復舊。領縣十二，戶五萬四百八十八，口四十二萬四千八百一十二。去京都水六百七十，陸五百二十。
吳令，漢舊縣。
婁令，漢舊縣。
嘉興令，此地本名長水，秦改曰由拳。吳孫權黃龍四年，由拳縣生嘉禾，改曰禾興。孫皓父名和，又改名曰嘉興。
海虞令，晉武帝太康四年，分吳縣之虞鄉立。
海鹽令，漢舊縣。吳記云：本名武原鄉，秦以為海鹽縣。
鹽官令，漢舊縣。吳記云：鹽官本屬嘉興，吳立為海昌都尉治，此後改為縣。非也。
錢唐令，漢舊縣。
富陽令，漢舊縣。本曰富春。孫權黃武四年，以為東安郡；七年，省。晉簡文鄭太后諱春，孝武改曰富陽。
新城令，浙江西南名為桐溪，吳立為新城縣，後並桐廬。晉太康地志無。張勃云：晉末立。疑是太康末立，尋復省也。晉成帝咸和九年又立。
建德令，吳分富春立。
桐廬令，吳分富春立。
壽昌令，吳分富春立。新昌縣，晉武帝太康元年更名。
吳興太守，孫皓寶鼎元年，分吳、丹陽立。領縣十，戶四萬九千六百九，口三十一萬六千一百七十三。去京都水九百五十，陸五百七十。
烏程令，漢舊縣，先屬吳。
東遷令，晉武帝太康三年，分烏程立。後廢帝元徽四年，更名東安。順帝升明元年復舊。
武康令，吳分烏程、余杭立永安縣，晉武帝太康元年更名。
長城令，晉武帝太康三年，分烏程立。
原鄉令，漢靈帝中平二年，分故鄣立。
故鄣令，漢舊縣，先屬丹陽。
安吉令，漢靈帝中平二年，分故鄣立。
余杭令，漢舊縣，先屬吳。
臨安令，吳分余杭為臨水縣，晉武帝太康元年更名。
於潛令，漢舊縣，先屬丹陽。
淮南太守，秦立為九江郡，兼得廬江豫章。漢高帝四年，更名淮南國，分立豫章郡，文帝又分為廬江郡。武帝元狩元年，復為九江郡，治壽春縣。後漢徙治陰陵縣。魏復曰淮南，徙治壽春。晉武帝太康元年，復立曆陽、當塗、逡道諸縣，二年，復立鐘離縣，並二漢舊縣也。三國時，江淮為戰爭之地，其間不居者各數百里，此諸縣並在江北淮南，虛其地，無復民戶。吳平，民各還本，故復立焉。其後中原亂，胡寇屢南侵，淮南民多南度。成帝初，蘇峻、祖約為亂于江淮，胡寇又大至，民南度江者轉多，乃於江南僑立淮南郡及諸縣。晉末，遂割丹陽之於湖縣為淮南境。宋孝武大明六年，以淮南郡並宣城，宣城郡徙治於湖。八年，復立淮南郡，屬南豫州。明帝泰始三年，還屬揚州。領縣六，戶五千三百六十二，口二萬五千八百四十。去京都水一百七十，陸一百四十。
于湖令，晉武帝太康二年，分丹楊縣立，本吳督農校尉治。
當塗令，晉成帝世，與逡道俱立為僑縣，晉末分於湖為境。
繁昌令，漢舊名，本屬潁川。魏分潁川為襄城，又屬焉。晉亂，省襄城郡，以此縣屬淮南，割於湖為境。
襄垣令，其地本蕪湖。蕪湖縣，漢舊縣。至於晉末，立襄垣縣，屬上黨。上党民南過江，立僑郡縣，寄治蕪湖，後省上黨郡為縣，屬淮南。文帝元嘉九年，省上黨縣並襄垣。
定陵令，漢舊名，本屬襄城，後割蕪湖為境。
逡道令，漢作逡遒，晉作逡道，後分蕪湖為境。
宣城太守，晉武帝太康元年，分丹陽立。領縣十，戶一萬一百二十，口四萬七千九百九十二。去京都水五百八十，陸五百。
宛陵令，漢舊縣。
廣德令，何志云：漢舊縣。二漢志並無，疑是吳所立。
懷安令，吳立。
甯國令，吳立。
宣城令，漢舊縣。
安吳令，吳立。
涇令，漢舊縣。
臨城令，吳立。
廣陽令，漢舊縣曰陵陽，子明得仙於此縣山，故以為名。晉成帝杜皇后諱陵，咸康四年更名。
石城令，漢舊縣。
東陽太守，本會稽西部都尉，吳孫皓寶鼎元年立。領縣九，戶一萬六千二十二，口一十萬七千九百六十五。去京都水一千七百，陸同。
長山令，漢獻帝初平二年，分烏傷立。
太末令，漢舊縣。
烏傷令。
永康令，赤烏八年，分烏傷上浦立。
信安令，漢獻帝初平三年，分太末立曰新安。晉武帝太康元年更名。
吳寧令，漢獻帝興平二年，孫氏分諸暨立。
豐安令，漢獻帝興平二年，孫氏分諸暨立。
定陽令，漢獻帝建安二十三年，孫氏分信安立。
遂昌令，孫權赤烏二年，分太末立曰平昌。晉武帝太康元年更名。
臨海太守，本會稽東部都尉。前漢都尉治鄞，後漢分會稽為吳郡，疑是都尉徙治章安也。孫亮太平二年立。領縣五，戶三千九百六十一，口二萬四千二百二十六。去京都水二千一十九，陸同。
章安令，續漢志：故治，閩中地，光武更名。晉太康記：本鄞縣南之回浦鄉，漢章帝章和中立。未詳孰是。
臨海令，吳分章安立。
始豐令，吳立曰始平，晉武帝太康元年更名。
甯海令，何志，漢舊縣。按二漢志、晉太康地志無。
樂安令，晉康帝分始豐立。
永嘉太守，晉明帝太甯元年，分臨海立。領縣五，戶六千二百五十，口三萬六千六百八十。去京都水二千八百，陸二千六百四十。
永寧令，漢順帝永建四年，分章安東甌鄉立，或云順帝永和三年立。
安固令，吳立曰羅陽，孫皓改曰安陽；晉武帝太康元年更名。
松陽令，吳立。
樂成令，晉孝武甯康三年，分永寧立。
橫陽令，晉武帝太康四年，以橫藇船屯為始陽，仍復更名。
新安太守，漢獻帝建安十三年，孫權分丹陽立曰新都，晉武帝太康元年更名。領縣五，戶一萬二千五十八，口三萬六千六百五十一。去京都水一千八百六十，陸一千八百。
始新令，孫權分歙立。
遂安令，孫權分歙為新定縣，晉武帝太康元年更名。
歙令，漢舊縣。
海甯令，孫權分歙為休陽縣，晉武帝太康元年更名。分歙置諸縣之始，又分置黎陽，大明八年，省並海寧。
黟令，漢舊縣。
南徐州刺史，晉永嘉大亂，幽、冀、青、並、兗州及徐州之淮北流民，相率過淮，亦有過江在晉陵郡界者。晉成帝咸和四年，司空郗鑒又徙流民之在淮南者于晉陵諸縣，其徙過江南及留在江北者，並立僑郡縣以司牧之。徐、兗二州或治江北，江北又僑立幽、冀、青、並四州。安帝義熙七年，始分淮北為北徐，淮南猶為徐州。後又以幽、冀合徐，青、併合兗。武帝永初二年，加徐州曰南徐，而淮北但曰徐。文帝元嘉八年，更以江北為南兗州，江南為南徐州，治京口，割揚州之晉陵、兗州之九郡僑在江南者屬焉，故南徐州備有徐、兗、幽、冀、青、並、揚七州郡邑。永初二年郡國志又有南沛、南下邳、廣平、廣陵、盱眙、鐘離、海陵、山陽八郡。南沛、廣陵、海陵、山陽、盱眙、鐘離割屬南兗，南下邳並南彭城，廣平並南泰山。今領郡十七，縣六十三，戶七萬二千四百七十二，口四十二萬六百四十。去京都水二百四十，陸二百。
南東海太守，晉元帝初，割吳郡海虞縣之北境為東海郡，立郯、朐、利城三縣，而祝其、襄賁等縣寄治曲阿。穆帝永和中，郡移出京口，郯等三縣亦寄治於京。文帝元嘉八年立南徐，以東海為治下郡，以丹徒屬焉。郯、利城並為實土。永初郡國有襄賁、祝其、厚丘、西隰四縣，文帝元嘉十二年，省厚丘並襄賁。何、徐無厚丘，餘與永初郡國同。其襄賁、祝其、西隰，是徐志後所省也。領縣六，戶五千三百四十二，口三萬三千六百五十八。
郯令，漢舊名。文帝元嘉八年，分丹徒之峴西為境。
丹徒令，本屬晉陵，古名硃方，後名谷陽，秦改曰丹徒。孫權嘉禾三年，改曰武進。晉武帝太康三年，復曰丹徒。
武進令，晉武帝太康二年，分丹徒、曲阿立。
毗陵令，宋孝武大明末，度屬此。
朐令，漢舊名。晉江左僑立。宋孝武世，分郯西界為土。
利城令，漢舊名。晉江左僑立。宋文帝世，與郡俱為實土。
南琅邪太守，晉亂，琅邪國人隨元帝過江千餘戶，太興三年，立懷德縣。丹楊雖有琅邪相而無此地。成帝咸康元年，桓溫領郡，鎮江乘之蒲洲金城上，求割丹陽之江乘縣境立郡，又分江乘地立臨沂縣。永初郡國有陽都、費、即丘三縣，並割臨沂及建康為土。費縣治宮城之北。元嘉八年，省即丘並陽都。十五年，省費並建康、臨沂。孝武大明五年，省陽都並臨沂。今領縣二，戶二千七百八十九，口一萬八千六百九十七。去州水二百，陸一百；去京都水一百六十。
臨沂令，漢舊名。前漢屬東海，後漢、晉屬琅邪。
江乘令，漢舊縣。本屬丹陽，吳省為典農都尉。晉武帝太康元年復立。
晉陵太守，吳時分吳郡無錫以西為毗陵典農校尉。晉武帝太康二年，省校尉，立以為毗陵郡，治丹徒，後復還毗陵。東海王越世子名毗，而東海國故食毗陵。永嘉五年，帝改為晉陵。始自毗陵徙治丹徒。太興初，郡及丹徒縣悉治京口，郗鑒復徙還丹徒。安帝義熙九年，復還晉陵。本屬揚州，文帝元嘉八年，度屬南徐。領縣六，戶一萬五千三百八十二，口八萬一百一十三。去州水一百七十五，陸同；去京都水四百，陸同。
晉陵令，本名延陵，漢改曰毗陵，後與郡俱改。
延陵令，晉武帝太康二年，分曲阿之延陵鄉立。
無錫令，漢舊縣。吳省，晉武帝太康元年復立。
南沙令，本吳縣司鹽都尉署。吳時名沙中。吳平後，立暨陽縣割屬之。晉成帝咸康七年，罷鹽署，立以為南沙縣。
曲阿令，本名雲陽，秦始皇改曰曲阿。吳嘉禾三年，復曰雲陽。晉武帝太康二年，復曰曲阿。
暨陽令，晉武帝太康二年，分無錫、毗陵立。
義興太守，晉惠帝永興元年，分吳興之陽羨、丹陽之永世立。永世尋還丹陽。本揚州，明帝泰始四年，度南徐。領縣五，戶一萬三千四百九十六，口八萬九千五百二十五。去州水四百，陸同；去京都水四百九十，陸同。
陽羨令，漢舊縣。
臨津令，故屬陽羨，立郡分立。
義鄉令，故屬長城、陽羨，立郡分立。
國山令，故屬陽羨，立郡分立。
綏安令，武帝永初三年，分宣城之廣德、吳興之故鄣、長城及陽羨、義鄉五縣立。
南蘭陵太守，領縣二，戶一千五百九十三，口一萬六百三十四。
蘭陵令。
承令，文帝元嘉十二年，以合鄉縣並承。永初郡國、何、徐並無合鄉縣。
南東莞太守，永初郡國又有蓋縣。領縣三，戶一千四百二十四，口九千八百五十四。
莒令。
東莞令，文帝元嘉十二年，以蓋縣並此。
姑幕令，漢舊名。
臨淮太守，漢武帝元狩六年立，光武以並東海。明帝永平十五年，復分臨淮之故地為下邳郡。晉武帝太康元年，復分下邳之淮南為臨淮郡，治盱眙。江左僑立。永初郡國又有盱眙縣，何、徐無。領縣七，戶三千七百一十一，口二萬二千八百八十六。
海西令，前漢屬東海，後漢、晉屬廣陵。
射陽令，前漢屬臨淮，後漢屬廣陵，三國時廢，晉武帝太康元年復立。
淩令，前漢屬泗水，後漢屬廣陵，三國時廢，晉武帝太康二年又立，屬廣陵。
淮浦令，前漢屬臨淮，後漢屬下邳，晉太康地志屬廣陵。
淮陰令，前漢屬臨淮，後漢屬下邳，晉太康地志屬廣陵。
東陽令，前漢屬臨淮，後漢屬廣陵，晉太康地志屬臨淮。
長樂令，本長樂郡，併合為縣。
淮陵太守，本淮陵縣，前漢屬臨淮，後漢屬下邳，晉屬臨淮，惠帝永甯元年，以為淮陵國。永初郡國又有下相、廣陽二縣。今領縣三，戶一千九百五，口一萬六百三十。
司吾令，前漢屬東海，後漢屬下邳，晉太康地志屬臨淮。後廢帝元徽五年五月，改名桐梧，順帝升明元年復舊。
徐令，前漢屬臨淮，後漢屬下邳，晉太康地志屬臨淮。
陽樂令，漢舊名，本屬遼西。文帝元嘉十三年，以下相並陽樂。
南彭城太守，江左僑立。晉明帝又立南下邳郡，成帝又立南沛郡。文帝元嘉中，分南沛為北沛，屬南兗，而南沛猶屬南徐。孝武大明四年，以二郡並並南彭城。領縣十二，戶一萬一千七百五十八，口六萬八千一百六十三。
呂令。
武原令，漢舊名。
傅陽令，漢舊名。
蕃令，義旗初，免軍戶立遂誠縣。武帝永初元年，改從舊名。
薛令，義旗初，免軍戶為建熙縣。永初元年，改從舊名。
開陽令，前漢屬東海，章帝建初五年屬琅邪。晉僑立，猶屬琅邪，安帝度屬彭城。
杼秋令，漢舊名。
洨令，前漢屬梁，後漢、晉屬沛。
下邳令，本屬南下邳。
北淩令，本屬南下邳，二漢無，晉太康地志屬下邳。本名淩，而廣陵郡舊有淩縣，晉武帝太康二年，以下邳之淩縣非舊土而同名，改為北淩。
僮令，本屬南下邳。南下邳有良城縣，文帝元嘉十二年並僮。
南清河太守，領縣四，戶一千八百四十九，口七千四百四。
清河令。
東武城令。
繹幕令。
貝丘令。
南高平太守，永初郡國又有鉅野、昌邑二縣並漢舊名。今領縣三，戶一千七百一十八，口九千七百三十一。
金鄉令。
湖陸令，前漢曰湖陵，漢章帝更名。
高平令。文帝元嘉十八年，以鉅野並高平。
南平昌太守，領縣四，戶二千一百七十八，口一萬一千七百四十一。
安丘令。
新樂令，二漢無，魏分平原為樂陵郡，屬冀州，而新樂縣屬焉。晉江左立樂陵郡及諸縣，後省，以新樂縣屬此。
東武令。
高密令，江左立高密國，後為南高密郡。文帝元嘉十八年，省為高密縣，屬此。
南濟陰太守，二漢、晉屬兗州，前漢初屬梁國，景帝中六年，別為濟陰國，宣帝甘露二年，更名定陶國，後還曰濟陰。永初郡國又有句陽、定陶二縣。今領縣四，戶一千六百五十五，口八千一百九十三。
城武令。
冤句令，漢舊名。
單父令，前漢屬山陽。
城陽令，漢舊名。
南濮陽太守，本東郡，屬兗州。晉武帝咸寧二年，以封子允，以東不可為國名，東郡有濮陽縣，故曰濮陽國。濮陽，漢舊名也，允改封淮南，還曰東郡。趙王倫篡位，廢太孫臧為濮陽王，王尋廢，郡名遂不改。永初郡國又有鄄城縣。今領縣二，戶二千二十六，口八千二百三十九。
廩丘令，前漢及晉太康地志有廩丘縣，後漢無。文帝元嘉十二年，以鄄城並廩丘。
榆次令，漢舊名，至晉屬太原。
南泰山太守，永初郡國有廣平，寄治丹徒，領廣平、易陽、曲周三縣。文帝元嘉十八年，省廣平郡為廣平縣，屬南泰山。今領縣三，戶二千四百九十九，口一萬三千六百。
南城令。
武陽令。
廣平令，前漢屬廣平，後漢屬鉅鹿，太康地志屬廣平。
濟陽太守，晉惠分陳留為濟陽國。領縣二，戶一千二百三十二，口八千一百九十二。
考城令，前漢曰甾，屬梁國，章帝更名，屬陳留。太康地志無。
鄄城令。
南魯郡太守，又有樊縣。今領縣二，戶一千二百一十一，口六千八百一十八。
魯令。
西安令，漢舊名，本屬齊郡。齊郡過江僑立，後省，以西安配此。文帝元嘉十八年，以樊並西安。永初郡國無西安縣。
徐州刺史，後漢治東海郯縣，魏、晉、宋治彭城。明帝世，淮北沒寇，僑立徐州，治鐘離。泰豫元年，移治東海朐。後廢帝元徽元年，分南兗州之鐘離、豫州之馬頭，又分秦郡之頓丘、梁郡之穀熟、曆陽之酂，立新昌郡，置徐州，還治鐘離。今先列徐州舊郡於前，以新割系。舊領郡十二，縣三十四。戶二萬三千四百八十五，口十七萬五千九百六十七。今領郡三，縣九。彭城去京都水一千三百六十，陸一千。
彭城太守，漢高立為楚國，宣帝地節元年，改為彭城郡；黃龍元年，又為楚國；章帝還為彭城。領縣五，戶八千六百二十七，口四萬一千二百三十一。
彭城令，漢縣。
呂令，漢舊縣。
蕃令，漢舊縣，屬魯。晉惠帝元康中度。蕃音皮；漢末太傅陳蕃子逸為魯相，改音。
薛令，漢舊縣，屬魯。晉惠帝元康中度。
留令，漢舊縣。
沛郡太守，秦泗水郡，漢高更名。舊屬豫州，江左改配。領縣三，戶五千二百九，口二萬五千一百七十。去州陸六十；去京都一千。
蕭令，漢舊縣。
相令，漢舊縣。
沛令，漢舊縣。
下邳太守，前漢本臨淮郡，武帝立，明帝改為下邳。晉武帝分下邳之淮南為臨淮，而下邳如故。領縣三；戶三千九十九，口一萬六千八十八。去州水二百，陸一百八十；去京都水一千一百六十，陸八百。
下邳令，前漢屬東海，後漢、晉太康地志屬下邳。
良成令，前漢屬東海，後漢、晉太康地志屬下邳。
僮令，前漢屬臨淮，後漢、晉太康地志屬下邳。
蘭陵太守，晉惠帝元康元年，分東海立。領縣三，戶三千一百六十四，口一萬四千五百九十七。去州陸二百；去京都水一千六百，陸一千三百。
昌慮令，漢舊縣。
承令，漢舊縣。
合鄉令，漢舊縣。
東海太守，秦郯郡，漢高更名。明帝失淮北，僑立青州於贛榆縣。泰始七年，又立東海縣屬東海郡，又割贛檢置鬱縣，立西海郡，並隸僑青州。領縣二，戶二千四百一十一，口一萬三千九百四十一。去州水一千，陸八百；去京都水一千，陸六百七十。
襄賁令，漢舊縣。
贛榆令，前漢屬琅邪，後漢屬東海。魏省，晉武帝太康元年復立。
東莞太守，晉武帝泰始元年，分琅邪立。咸寧三年，復以合琅邪，太康十年復立。領縣三，戶八百八十七；口七千三百二十。去州陸七百。去京都水二千，陸一千四百。
莒令，前漢屬城陽，後漢屬琅邪。孝武大明五年改為長。
諸令，前漢屬城陽，後漢屬琅邪，晉太康地志屬城陽。
東莞令，漢舊縣。
東安太守，東安故縣名，前漢屬城陽，後漢屬琅邪，晉太康地志屬東莞，晉惠帝分東莞立。領縣三，戶一千二百八十五，口一萬七百五十五。去州陸七百；去京都陸一千三百。
蓋令，前漢屬琅邪，後漢屬太山，晉太康地志屬樂安。孝武大明五年改為長。
新泰令，魏立，屬泰山。
發幹令，漢舊名，屬東郡。太康地志無，江左來配。
琅邪太守，秦立。領縣二，戶一千八百一十八，口八千二百四十三。去州陸四百；去京都水一千五百，陸一千一百。
費令，前漢屬東海，後漢屬泰山，晉太康地志屬琅邪。
即丘令，前漢屬東海，後漢、晉太康地志屬琅邪。
淮陽太守，晉安帝義熙中土斷立。領縣四，戶二千八百五十五，口一萬五千三百六十三。去州水六百，陸五百；去京都水七百，陸五百五十。
角城令，晉安帝義熙中土斷立。
晉寧令，故屬濟岷，流寓來配。
宿預令，晉安帝立。
上黨令，本流寓郡，並省來配。
陽平太守，陽平本縣名，屬東郡。魏分東郡及魏郡為陽平郡。故屬司州，流寓來配。永初郡國又有廩丘縣。今領縣三，戶一千七百二十五，口一萬三千三百三十。
館陶令，漢舊名。
陽平令，漢舊名。
濮陽令，本流寓郡，並省來配。
濟陰太守，漢景帝立，屬兗州。流寓徐土，因割地為境。領縣三，戶二千三百五，口一萬一千九百二十八。
睢陵令，前漢屬臨淮，後漢屬下邳。孝武大明元年度。
定陶令，漢舊名。孝武大明五年改為長。
頓丘令，屬頓丘，流寓割配。
北濟陰太守，孝武孝建元年升立。領縣三，戶九百二十七，口三千八百十。
城武令，前漢屬山陽，後漢、晉太康地志屬濟陰。
豐令，漢舊名，屬沛。孝武大明元年復立。
離狐令，前漢屬東郡，後漢、晉太康地志屬濟陰。
鐘離太守，本屬南兗州，晉安帝分立。案漢九江郡、晉淮南郡有鐘離縣，即此地也。領縣三，戶三千二百七十二，口一萬七千八百三十二。去京都陸六百二十，水一千三十。
燕縣令，故屬東燕。流寓因配。
朝歌令，本屬河內，晉武帝分河內為汲，又屬焉。流寓因配。
樂平令，前漢曰清，屬東郡，章帝更名，晉太康地志無。流寓因配。
馬頭太守，屬南豫州，故淮南當塗縣地，晉安帝立，因山形立名。領縣三，戶一千三百三十二，口一萬二千三百一十。去京都水一千七百五十，陸六百七十。
虞縣令，漢舊名，屬梁郡。流寓因配。
零縣令，晉安帝立。
濟陽令，故屬濟陽。流寓因配。
新昌太守，後廢帝元徽元年立。
頓丘令，二漢屬東郡，魏屬陽平；晉武帝泰始二年，分淮陽置頓丘郡，頓丘縣又屬焉。江左流寓立，屬秦。先有沛縣，元嘉八年並頓丘，後廢帝元徽元年度屬此。
穀熟令，前漢無，後漢、晉屬梁。永初郡國、何、徐志並屬南梁。後廢帝元徽元年度。
酂令，漢屬沛，晉屬譙。文帝元嘉八年，自南譙度屬曆陽，後廢帝元徽元年度屬此。
南兗州刺史，中原亂，北州流民多南渡，晉成帝立南兗州，寄治京口。時又立南青州及并州，武帝永初元年，省並並南兗。文帝元嘉八年，始割江淮間為境，治廣陵。永初郡國領十四郡。南高平、南平昌、南濟陰、南濮陽、南泰山、濟陽、南魯山郡，今並屬徐州。又有東燕郡，江左分濮陽所立也，領燕縣前漢曰南燕，後漢曰燕，並屬東郡。太康地志屬濮陽。]、白馬、平昌、考城凡四縣。文帝元嘉十八年，省考城並燕。十九年，省東燕郡為東燕縣，屬南濮陽，後又省東燕郡。南東平郡領範、蛇丘、曆城凡三縣。高密郡領淳於、黔陬、營陵、夷安凡四縣。南齊郡領安西、臨菑凡二縣。南平原郡領平原、高唐、茌平凡三縣。濟岷郡，領營城、晉甯凡二縣。雁門郡領樓煩、陰館、廣武、崞、馬邑並漢舊名凡五縣。凡七郡，二十三縣，並省屬南徐州。諸僑郡縣何志又有鐘離、雁門、平原、東平、北沛五郡。鐘離今屬徐州。雁門領樓煩、陰館、廣武三縣。平原領茌平、臨菑、營城、平原四縣。東平領范、朝陽、歷城三縣。北沛領符離、蕭、相、沛四縣。。凡十四縣。起居注，元嘉十一年，以南兗州東平之平陸並范，壽張並朝陽，平原之濟岷、晉甯並營城，高唐並茌平。按此五縣，元嘉十一年所省，則平陸、壽張疑在永初郡國志，而無此二縣，未詳。徐志有南東平郡，領範、朝陽、曆城、樓煩、陰觀、廣武、茌平、營城、臨菑、平原十縣，則是雁門、平原並東平也。孝武大明五年，以東平並廣陵。宋又僑立新平、北淮陽、北濟陰、北下邳、東莞五郡。元嘉二十八年，南兗州徙治盱眙。三十年，省南兗州並南徐，其後復立，還治廣陵。徐志領郡九，縣三十九，戶三萬一千一百一十五，口十五萬九千三百六十二。宋末領郡十一，縣四十四。去京都水二百五十，陸一百八十。
廣陵太守，漢高六年立，屬荊國，十一年，更屬吳；景帝四年，更名江都國；武帝元狩三年，更名廣陵。舊屬徐州。晉武帝太康三年，治淮陰故城，後又治射陽。江左治廣陵。永初郡國又有輿、肥如、潞、真定、新市五縣。今領縣四，戶七千七百四十四，口四萬五千六百一十三。
廣陵令，漢舊縣。
海陵令，前漢屬臨淮，後漢、晉屬廣陵，三國時廢，晉武帝太康元年復立。
高郵令，漢舊縣。三國時廢，晉武帝太康元年復立。
江都令，漢舊縣。三國時廢，晉武帝太康六年復立。江左又省並輿縣，元嘉十三年復立，以並江都。
海陵太守，晉安帝分廣陵立。永初郡國屬徐州。領縣六，戶三千六百二十六，口二萬一千六百六十。去州水一百三十，陸同；去京都水三百九十，陸同。
建陵令，晉安帝立。
臨江令，晉安帝立。
如皋令，晉安帝立。
甯海令，晉安帝立。
蒲濤令，晉安帝立。
臨澤令，明帝泰豫元年立。
山陽太守，晉安帝義熙中土斷分廣陵立。案漢景帝分梁為山陽，非此郡也。永初郡國屬徐州。領縣四，戶二千八百一十四，口二萬二千四百七十。去州水三百，陸同；去京都水五百，陸同。
山陽令，射陽縣境，地名山陽，與郡俱立。
鹽城令，舊曰鹽瀆，前漢屬臨淮，後漢、晉屬廣陵；三國時廢，晉武帝太康二年復立。晉安帝更名。
東城令，晉安帝立。
左鄉令，晉安帝立。
盱眙太守，盱眙本縣名，前漢屬臨淮，後漢屬下邳，晉屬臨淮，晉安帝分立。領縣五，戶一千五百一十八，口六千八百二十五。去州水四百九十，陸二百九；去京都水七百，陸五百。
考城令。
陽城令，晉安帝立。
直瀆令，晉安帝立。
信都令，信都雖漢舊名，其地非也。地在河北，宋末立。
睢陵令，前漢屬臨淮，後漢屬下邳，晉太康地志無。宋末立。
秦郡太守，晉武帝分扶風為秦國，中原亂，其民南流，寄居堂邑。堂邑本為縣，前漢屬臨淮，後漢屬廣陵，晉又屬臨淮。晉惠帝永興元年，分臨淮淮陵立堂邑郡，安帝改堂邑為秦郡。永初郡國屬豫州，元嘉八年度南兗。永初郡國又領臨塗、平丘、外黃、沛、雍丘、浚儀、頓丘凡七縣。何無雍丘、外黃、平丘、沛，徐又無浚儀。元嘉八年，以沛並頓丘。後廢帝元徽元年，割頓丘屬新昌。領縣四，戶三千三百三十三，口一萬五千二百九十六。去州水二百四十一，陸一百八十；去京都水一百五十，陸一百四十。
秦令，本屬秦國，流寓立。文帝元嘉八年，以臨塗並秦，以外黃並浚儀。孝武孝建元年，以浚儀並秦。
義成令，江左立。
尉氏令，漢舊名，屬陳留。文帝元嘉八年，以平丘並尉氏。
懷德令，孝武大明五年立。又以曆陽之烏江，並此為二縣，立臨江郡。前廢帝永光元年，省臨江郡。懷德即住郡治，烏江還本也。
南沛太守。何志云，北沛新立；徐云南沛。永初郡國又有符離、洨、竹邑、杼秋四縣。杼秋治無錫，餘並治廣陵。文帝元嘉十二年，以北沛郡竹邑並杼秋，何、徐並無此二縣，不詳。起居注，孝武大明五年，分廣陵為沛郡，治肥如縣。時無復肥如縣，當是肥如故縣處也。二漢、晉太康地志並無肥如縣。沛郡宜是大明五年以前省，其時又立也。今領縣三，戶一千一百九，口一萬二千九百七十。
蕭縣令。
相縣令。
沛縣令。
新平太守，明帝泰始七年立。
江陽令。郡同立。
海安令。郡同立。
北淮陽太守，宋末僑立。
晉寧令。
宿預令。
角城令。
北濟陰太守濟陰郡，宋失淮北僑立。
廣平令，前漢臨淮有廣平縣，後漢以後無。
定陶令。
陽平令。
上黨令。
冤句令。
館陶令。
北下邳太守，宋失淮北僑立。
僮縣令。
下邳令。
寧城令。
東莞太守，宋失淮北僑立。
莒縣令。
諸縣令。
東莞令。
柏人令，漢舊名，屬趙國。宋失淮北僑立。
兗州刺史，後漢治山陽昌邑，魏、晉治廩丘；武帝平河南，治滑台；文帝元嘉十三年，治鄒山，又寄治彭城。二十年，省兗州，分郡屬徐、冀州。三十年六月復立，治瑕丘。濮陽郡領濮陽、廩丘二縣。宋末失淮北，僑立兗州，寄治淮陰。兗州領郡六，縣三十一，戶二萬九千三百四十，口一十四萬五千五百八十一。
泰山太守，漢高立。永初郡國又有山茌、萊蕪、太原三縣，而無鉅平縣。今領縣八，戶八千一百七十七，口四萬五千五百八十一。去州陸八百；去京都陸一千八百。
奉高令，漢舊縣。
鉅平令，漢舊縣。
嬴令，漢舊縣。
牟令，漢舊縣。
南城令，前漢屬東海，後漢、晉屬泰山。
武陽令，漢舊縣。
梁父令，漢舊縣。
博令，漢舊縣。
高平太守，故梁國，漢景帝中六年，分為山陽國；武帝建元五年為郡；晉武帝泰始元年更名。永初郡國及徐並又有任城縣，後省。今領縣六，戶六千三百五十八，口二萬一千一百一十二。去州陸二百二十；去京都陸一千三百三十。宋明帝泰始五年，僑立于淮南當塗縣界，領高平、金鄉二縣。其年，又立睢陵縣。
高平令，前漢名稿，章帝更名。
方與令，漢舊縣。
金鄉令，前漢無，後漢、晉有。
鉅野令，漢舊縣。
平陽令，漢舊縣。曰南平陽。
亢父令，漢舊縣。舊屬任城。
魯郡太守，秦薛郡，漢高後更名。本屬徐州，光武改屬豫州，江左屬兗州。領縣六，戶四千六百三十一，口二萬八千三百七。去州陸三百五十；去京都陸一千一百。
鄒令，漢舊縣。
汶陽令，漢舊縣。
魯令，漢舊縣。
陽平令，孝武大明元年立。
新陽令，孝武大明中立。
卞令，明帝泰始二年立。
東平太守，漢景帝分梁為濟東國，宣帝更名。領縣五，戶四千一百五十九，口一萬七千二百九十五。去州水五百，陸同；去京都水二千，陸一千四百。宋末又僑立于淮陰。
無鹽令，漢舊縣。
平陸令，漢舊縣。
須昌令，前漢屬東郡，後漢、晉太康地志屬東平。
壽昌令，春秋時曰良，前漢曰壽良，屬東郡；光武改曰壽張，屬東平。
范令，漢舊縣。四縣並治郡下。
陽平太守，魏分魏郡立。文帝元嘉中，流寓來屬，後省，孝武大明元年復立。領縣五，戶二千八百五十七，口一萬一千二百七十一。
館陶令，漢舊名，寄治無鹽。
樂平令，魏立，屬陽平。後漢東郡有樂平，非也。寄治下平陸。
元城令，漢舊。寄治無鹽。
平原令，孝武大明中立。
頓丘令，孝武大明中立。
濟北太守，漢和帝永元二年，分泰山立。永初郡國有臨邑、東阿二縣，孝武大明元年省，應在何志而無，未詳。領縣三，戶三千一百五十八，口一萬七千三。去州陸七百；去京都水二千，陸一千五百。宋末又僑立于淮陽。
蛇丘令，前漢屬泰山，後漢、晉太康地志屬濟北。
盧令，前漢屬泰山，後漢、晉太康地志屬濟北。
穀城令，前漢無，後漢屬東郡，晉太康地志屬濟北。