毛詩序：四月，大夫刺幽王也。在位貪殘，下國構禍，怨亂並興焉。
四月四月維夏，六月徂暑。先祖匪人？胡寧忍予？秋日淒淒，百卉具腓。亂離瘼矣，爰其適歸？冬日烈烈，飄風發發。民莫不穀，我獨何害？山有嘉卉，侯栗侯梅。廢為殘賊，莫知其尤。相彼泉水，載清載濁。我日構禍，曷云能穀？滔滔江漢，南國之紀。盡瘁以仕，寧莫我有。匪鶉匪鳶，翰飛戾天。匪鱣匪鮪，濳逃于淵。山有蕨薇，隰有杞桋。君子作歌，維以告哀。
四月，八章，章四句。
