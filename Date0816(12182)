慶喜當知！若善男子善女人等，愛樂聽聞如是所說甚深般若波羅蜜多，聞已，受持讀誦，通利，精勤修學，如理思惟，為菩薩乘諸善男子善女人等宣說開示，教誡教授，當知彼人曾於過去親從諸佛聞說如是甚深般若波羅蜜多，聞已，受持讀誦，通利，精勤修學，如理思惟，亦曾為他宣說開示，教誡教授。
慶喜當知！是善男子善女人等，曾於過去無量佛所，種諸善根，故於今生能辦斯事。是善男子善女人等，應作是念：我先不從聲聞、獨覺聞說如是甚深般若波羅蜜多，定從如來應正等覺聞說如是甚深般若波羅蜜多。我先不於聲聞、獨覺種諸善根，定於如來應正等覺種諸善根。由是因緣，今得聞此甚深般若波羅蜜多，愛樂，受持讀誦，通利，精勤修學，如理思惟，廣為他說，能無厭倦。
慶喜當知！若善男子善女人等，愛樂聽聞甚深般若波羅蜜多，聞已，受持讀誦，通利，精勤修學，如理思惟，若義若文、若法若意、若毗奈耶，皆能通達，是善男子善女人等，則為現見一切如來應正等覺。
慶喜當知！若善男子善女人等，聞說般若波羅蜜多甚深義趣，生凈信解，不毀不謗，不可沮壞，是善男子善女人等，已曾供養無量諸佛，於諸佛所，發弘誓愿，殖多善根，亦為無量真善知識之所攝受。
慶喜當知！若善男子善女人等，能於如來應正等覺勝福田所，種諸善根，雖定當得或聲聞果、或獨覺果、或如來果，而證無上正等菩提，要於般若波羅蜜多甚深義趣善達無礙，修行布施波羅蜜多乃至般若波羅蜜多，安住內空乃至無性自性空，安住真如乃至不思議界，安住苦集滅道圣諦，修行四念住乃至八圣道支，修行四靜慮、四無量、四無色定，修行八解脫乃至十遍處，修行空、無相、無愿解脫門，修行極喜地乃至法云地，修行一切陀羅尼門、三摩地門，修行五眼、六神通，修行如來十力乃至十八佛不共法，修行無忘失法、住舍性，修行一切智、道相智、一切相智，令得圓滿。
慶喜當知！若菩薩摩訶薩能於般若波羅蜜多甚深義趣善達無礙，修行布施、凈戒、安忍、精進、靜慮、般若波羅蜜多，令得圓滿，如是乃至修行一切智、道相智、一切相智，令得圓滿，是菩薩摩訶薩若住聲聞或獨覺地，不證無上正等菩提，無有是處。是故菩薩摩訶薩眾欲證無上正等菩提，應於般若波羅蜜多甚深義趣善達無礙，修行布施、凈戒、安忍、精進、靜慮、般若波羅蜜多，令速圓滿，如是乃至修行一切智、道相智、一切相智，令速圓滿。是故，慶喜！我以般若波羅蜜多付囑於汝，應正受持讀誦，通利，無令忘失。
慶喜當知！除此般若波羅蜜多甚深經典，受持所余我所說法，設有忘失，其罪尚輕；若於般若波羅蜜多甚深經典不善受持，下至一句有所忘失，其罪甚重。慶喜當知！若於般若波羅蜜多甚深經典，下至一句能善受持不忘失者，獲福無量；若於般若波羅蜜多甚深經典不善受持，下至一句有忘失者，所獲重罪，量同前福。是故，慶喜！我以般若波羅蜜多甚深經典殷懃付汝，當正受持讀誦，通利，如理思惟，廣為他說，分別開示，令聽受者究竟解了文義意趣，復能為他如理演說。
慶喜當知！若善男子善女人等，於此般若波羅蜜多甚深經典受持讀誦，究竟通利，如理思惟，廣為他說，則為受持攝取過去未來現在一切如來應正等覺所證無上正等菩提。
慶喜當知！若善男子善女人等，起殷凈心，現於我所，欲以種種上妙花鬘、涂散等香、衣服、瓔珞、寶幢、幡蓋、伎樂、燈明供養恭敬，尊重贊嘆無厭倦者，當於般若波羅蜜多甚深經典至心聽聞，受持讀誦，究竟通利，如理思惟，廣為他說，或復書寫，眾寶莊嚴，常以種種上妙花鬘、涂散等香、衣服、瓔珞、寶幢、幡蓋、伎樂、燈明供養恭敬，尊重贊嘆，無得懈怠。
慶喜當知！若善男子善女人等，供養恭敬，尊重贊嘆甚深般若波羅蜜多，則為供養恭敬，尊重贊嘆於我，亦為供養恭敬，尊重贊嘆現在十方世界一切如來應正等覺現說法者，及為供養恭敬，尊重贊嘆過去未來諸佛。
慶喜當知！若善男子善女人等，聞說如是甚深般若波羅蜜多，起凈信心，恭敬愛樂，即於過去未來現在一切如來應正等覺所證無上正等菩提，以凈信心，恭敬愛樂。慶喜！若汝恭敬愛樂於我，不舍於我，亦當勇勵倍加恭敬、愛樂、不舍甚深般若波羅蜜多，下至一句勿令忘失。
慶喜！我說如是甚深般若波羅蜜多付囑因緣，雖有無量，舉要而言，如我既是汝等大師，甚深般若波羅蜜多當知亦是汝等大師，汝等天人敬重於我，亦當敬重甚深般若波羅蜜多。是故，慶喜！我以無量方便善巧付汝般若波羅蜜多甚深經典，汝當受持，勿令忘失。我今以此甚深般若波羅蜜多，對諸天人、阿素洛等無量大眾，付囑於汝。
慶喜！我今誠言告汝，諸有凈信欲不舍佛，欲不舍法，欲不舍僧，復欲不舍過去未來現在諸佛所證無上正等菩提，必應不舍甚深般若波羅蜜多，如是名為我等諸佛教誡教授諸弟子法。慶喜當知！若善男子善女人等，愛樂聽聞甚深般若波羅蜜多，受持讀誦，究竟通利，如理思惟，以無量門廣為他說，分別開示，施設安立，令其解了，精勤修學，是善男子善女人等，速證無上正等菩提，能近圓滿一切智智。何以故？慶喜！一切如來應正等覺所得無上正等菩提，皆依如是甚深般若波羅蜜多而得生故。
慶喜當知！過去未來現在諸佛皆依如是甚深般若波羅蜜多出生無上正等菩提。是故，慶喜！若菩薩摩訶薩欲得無上正等菩提，當勤精進修學如是甚深般若波羅蜜多。何以故？慶喜！甚深般若波羅蜜多是諸菩薩摩訶薩母，生諸菩薩摩訶薩故。
慶喜當知！若菩薩摩訶薩精勤修學布施、凈戒、安忍、精進、靜慮、般若波羅蜜多，速證無上正等菩提。是故，慶喜！我以此六波羅蜜多更付囑汝，當正受持，勿令忘失。所以者何？如是六種波羅蜜多，是諸如來應正等覺無盡法藏，一切佛法從此生故。
慶喜當知！現在過去未來諸佛所說法要，皆是六種波羅蜜多無盡法藏之所流出。慶喜當知！現在過去未來諸佛皆依六種波羅蜜多無盡法藏精勤修學，證得無上正等菩提。慶喜當知！現在過去未來諸佛聲聞僧眾，皆依六種波羅蜜多無盡法藏精勤修學，於無余依妙涅盤界而般涅盤。
復次，慶喜！假使汝等為聲聞乘補特伽羅說聲聞法，由此法故，三千大千世界有情一切皆證阿羅漢果，猶未為我作佛弟子所應作事；汝等若能為菩薩乘補特伽羅宣說一句甚深般若波羅蜜多相應之法，即名為我作佛弟子所應作事，我於此事深生隨喜，勝於汝等教化三千大千世界一切有情皆令證得阿羅漢果。
復次，慶喜！假使三千大千世界一切有情，由他教力，非前非後，皆得人身，俱時證得阿羅漢果，是諸阿羅漢所有殊勝施性福業事、戒性福業事、修性福業事，於意云何？彼福業事寧為多不？
慶喜白言：甚多，世尊！彼福業事無量無數。
佛告慶喜：若有聲聞弟子能為菩薩摩訶薩宣說般若波羅蜜多相應之法，經一日夜，所獲福聚，甚多於彼。慶喜當知！置一日夜，但經一日，復置一日，但經半日，復置半日，但經一時，復置一時，但經食頃，復置食頃，但經須臾，復置須臾，但經俄尒，復置俄尒，但瞬息間，是聲聞人能為菩薩摩訶薩眾宣說般若波羅蜜多相應之法，所獲福聚，甚多於前。何以故？此聲聞人所獲福聚，超過一切聲聞、獨覺諸功德故。復次，慶喜！若菩薩摩訶薩為聲聞乘補特伽羅宣說種種聲聞乘法，假使三千大千世界一切有情，由此法故，悉皆證得阿羅漢果，皆具種種殊勝功德，於意云何？是菩薩摩訶薩由此因緣所獲福聚寧為多不？
慶喜白言：甚多，世尊！是菩薩摩訶薩所獲福聚無量無邊。
佛告慶喜：若菩薩摩訶薩為聲聞乘、或獨覺乘、或無上乘諸善男子善女人等，宣說般若波羅蜜多相應之法，經一日夜，所獲福聚，甚多於前。慶喜當知！置一日夜，但經一日，復置一日，但經半日，復置半日，但經一時，復置一時，但經食頃，復置食頃，但經須臾，復置須臾，但經俄尒，復置俄尒，但瞬息間，是菩薩摩訶薩能為三乘諸善男子善女人等，宣說般若波羅蜜多相應之法，所獲福聚，甚多於前，無量無數。何以故？甚深般若波羅蜜多相應法施，超過一切聲聞、獨覺相應法施及彼二乘諸功德故。所以者何？是菩薩摩訶薩自求無上正等菩提，亦以大乘相應之法示現、教導、贊勵、慶喜他諸有情，令於無上正等菩提得不退轉。
慶喜當知！是菩薩摩訶薩自修布施波羅蜜多乃至般若波羅蜜多，亦教他修布施波羅蜜多乃至般若波羅蜜多；自修四念住乃至八圣道支，亦教他修四念住乃至八圣道支；自住內空乃至無性自性空，亦教他住內空乃至無性自性空；自住真如乃至不思議界，亦教他住真如乃至不思議界；自住苦集滅道圣諦，亦教他住苦集滅道圣諦；自修四靜慮、四無量、四無色定，亦教他修四靜慮、四無量、四無色定；自修八解脫乃至十遍處，亦教他修八解脫乃至十遍處；自修空、無相、無愿解脫門，亦教他修空、無相、無愿解脫門；自修菩薩地，亦教他修菩薩地；自修一切陀羅尼門、三摩地門，亦教他修一切陀羅尼門、三摩地門；自修五眼、六神通，亦教他修五眼、六神通；自修如來十力乃至十八佛不共法，亦教他修如來十力乃至十八佛不共法；自修三十二大士相、八十隨好，亦教他修三十二大士相、八十隨好；自修無忘失法、住舍性，亦教他修無忘失法、住舍性；自修一切智、道相智、一切相智，亦教他修一切智、道相智、一切相智；自修一切菩薩摩訶薩行，亦教他修一切菩薩摩訶薩行；自修諸佛無上正等菩提，亦教他修諸佛無上正等菩提；自修一切智智，亦教他修一切智智。由是因緣，善根增長，若於無上正等菩提有退轉者，無有是處。
尒時，如來四眾圍繞，贊說般若波羅蜜多，付囑慶喜，令受持已，復於一切天、龍、藥叉，廣說乃至人非人等大眾會前，現神通力，令眾皆見不動如來，聲聞、菩薩前後圍繞，為如海眾宣說妙法，及見彼土嚴凈之相。其聲聞僧皆阿羅漢，諸漏已盡，無復煩惱，得真自在，心善解脫，慧善解脫，如調慧馬，亦如大龍，已作所作，已辦所辦，棄諸重檐，逮得己利，盡諸有結，正知解脫，至心自在，第一究竟。其菩薩僧，一切皆是眾望所識，得陀羅尼，獲無礙辯，功德智慧猶如大海。於是，世尊攝神通力，令此眾會天、龍、藥叉，廣說乃至人非人等，不復見彼不動如來、聲聞、菩薩及余大眾，并彼佛土嚴凈之相。彼佛眾會及嚴凈土，皆非此土眼根所對。所以者何？佛攝神力，於彼遠境，無見緣故。
尒時，佛告具壽慶喜：不動如來應正等覺國土眾會，汝更見不？
慶喜對曰：我不復見，彼事非此眼所行故。
佛告慶喜：如彼如來眾會國土，非此土眼所行境界，當知諸法亦復如是，非眼根等所行境界，法不行法，法不見法，法不知法，法不證法。
慶喜當知！一切法性無能行者、無能見者、無能知者、無能證者、無動、無作。所以者何？以一切法皆如虛空，無有作用，能取所取性遠離故；以一切法不可思議，能、所思議性遠離故；以一切法皆如幻等，眾緣和合，相似有故；以一切法無作、受者，妄現似有，無堅實故。慶喜當知！若菩薩摩訶薩能如是行，能如是見，能如是知，能如是證，是行般若波羅蜜多，亦不執著此諸法相。慶喜當知！若菩薩摩訶薩如是學時，是學般若波羅蜜多。
慶喜當知！若菩薩摩訶薩欲得一切波羅蜜多速疾圓滿，應學般若波羅蜜多。所以者何？如是學者，於諸學中為最為勝，為尊為高，為妙為微妙，為上為無上，無等無等等，利益安樂一切有情，無依怙者為作依怙，無歸依者為作歸依，無投趣者為作投趣，無舍宅者為作舍宅，無救護者為作救護，諸佛世尊開許稱贊修學般若波羅蜜多。慶喜當知！若諸菩薩摩訶薩眾及諸如來應正等覺住此學中，能以右手若右足指，舉取三千大千世界，擲置他方，或還本處，其中有情不知不覺，無損無怖。所以者何？甚深般若波羅蜜多功德威力不思議故。
慶喜當知！過去未來現在諸佛及諸菩薩摩訶薩眾學此般若波羅蜜多，於諸無為及三世法，悉皆獲得無礙智見。是故，慶喜！我說學此甚深般若波羅蜜多，於諸學中為最為勝，為尊為高，為妙為微妙，為上為無上，無等無等等。
慶喜當知！諸有欲取甚深般若波羅蜜多量、邊際者，如愚癡者欲取虛空量及邊際。何以故？甚深般若波羅蜜多功德無量無邊際故。慶喜當知！我終不說甚深般若波羅蜜多功德勝利如名、身等，有量、邊際。所以者何？一切名身、句身、文身是有量法，甚深般若波羅蜜多功德勝利非有量法，非諸名身、句身、文身能量般若波羅蜜多功德勝利，亦非般若波羅蜜多功德勝利是彼所量。
尒時，慶喜白言：世尊！何因緣故，甚深般若波羅蜜多說為無量？
佛告慶喜：甚深般若波羅蜜多性無盡故，說為無量；性遠離故，說為無量；性寂靜故，說為無量；如實際故，說為無量；如虛空故，說為無量。慶喜當知！一切過去未來現在諸佛世尊皆學般若波羅蜜多，究竟圓滿證得無上正等菩提，為諸有情宣說開示，而此般若波羅蜜多常無有盡。所以者何？甚深般若波羅蜜多譬如虛空，不可盡故，諸有欲盡甚深般若波羅蜜多，則為欲盡虛空邊際。
慶喜當知！甚深般若波羅蜜多乃至布施波羅蜜多非已盡，非今盡，非當盡；內空乃至無性自性空非已盡，非今盡，非當盡；真如乃至不思議界非已盡，非今盡，非當盡；苦集滅道圣諦非已盡，非今盡，非當盡；四念住乃至八圣道支非已盡，非今盡，非當盡；四靜慮、四無量、四無色定非已盡，非今盡，非當盡；八解脫乃至十遍處非已盡，非今盡，非當盡；空、無相、無愿解脫門非已盡，非今盡，非當盡；極喜地乃至法云地非已盡，非今盡，非當盡；一切陀羅尼門、三摩地門非已盡，非今盡，非當盡；五眼、六神通非已盡，非今盡，非當盡；如來十力乃至十八佛不共法非已盡，非今盡，非當盡；三十二大士相、八十隨好非已盡，非今盡，非當盡；無忘失法、住舍性非已盡，非今盡，非當盡；一切智、道相智、一切相智非已盡，非今盡，非當盡；一切菩薩摩訶薩行非已盡，非今盡，非當盡；諸佛無上正等菩提非已盡，非今盡，非當盡；一切智智非已盡，非今盡，非當盡。所以者何？如是等法無生無滅，亦無住異，如何可得施設有盡？
尒時，世尊從面門出廣長舌相，遍覆面輪，現舌相已，還從口入，告慶喜曰：於意云何？世間若有如是舌相，所發語言，有虛妄不？
慶喜對曰：不也，世尊！
佛告慶喜：汝從今去，應為四眾廣說如是甚深般若波羅蜜多，分別開示，施設安立，令其易解。慶喜當知！如是般若波羅蜜多甚深經中，廣說一切菩提分法及諸法相，是故一切求聲聞乘補特伽羅，求獨覺乘補特伽羅，求無上乘補特伽羅，皆應依此甚深般若波羅蜜多所說法門，常勤修學，勿生厭倦。若能如是常勤修學，速當證得自所求處。
復次，慶喜！甚深般若波羅蜜多是能悟入一切法相，是能悟入一切文字，是能悟入陀羅尼門，諸菩薩摩訶薩應於如是陀羅尼門常勤修學。若菩薩摩訶薩受持如是陀羅尼門，速能證得一切辯才、諸無礙解。慶喜當知！如是般若波羅蜜多甚深經典，乃是過去未來現在諸佛世尊無盡法藏。是故我今分明告汝，若有於此甚深般若波羅蜜多受持讀誦，究竟通利，如理思惟，則為受持一切過去未來現在諸佛無上正等菩提。慶喜當知！我說如是甚深般若波羅蜜多，是能游趣菩提道者之堅固足，亦是一切無上佛法大陀羅尼，汝等若能受持如是甚深般若波羅蜜多陀羅尼者，則為摠持一切佛法，令不忘失，與諸有情盡未來際作大饒益。
尒時，具壽善現作如是念：如是般若波羅蜜多最為甚深，諸佛無上正等菩提亦最甚深，我當問佛二甚深義。作是念已，即白佛言：世尊！甚深般若波羅蜜多即佛無上正等菩提，諸佛無上正等菩提即深般若波羅蜜多，如是般若波羅蜜多及佛無上正等菩提俱最甚深，不可盡故，何緣此二說為無盡？
佛告善現：甚深般若波羅蜜多及佛無上正等菩提皆如虛空，不可盡故，說為無盡。
具壽善現復白佛言：云何菩薩摩訶薩應引發般若波羅蜜多？
佛言：善現！諸菩薩摩訶薩應觀色無盡故，引發般若波羅蜜多；應觀受想行識無盡故，引發般若波羅蜜多；應觀眼處乃至意處皆無盡故，引發般若波羅蜜多；應觀色處乃至法處皆無盡故，引發般若波羅蜜多；應觀眼界乃至意界皆無盡故，引發般若波羅蜜多；應觀色界乃至法界皆無盡故，引發般若波羅蜜多；應觀眼識界乃至意識界皆無盡故，引發般若波羅蜜多；應觀眼觸乃至意觸皆無盡故，引發般若波羅蜜多；應觀眼觸為緣所生諸受乃至意觸為緣所生諸受皆無盡故，引發般若波羅蜜多；應觀地界乃至識界皆無盡故，引發般若波羅蜜多；應觀因緣乃至增上緣皆無盡故，引發般若波羅蜜多；應觀無明乃至老死皆無盡故，引發般若波羅蜜多；應觀布施波羅蜜多乃至般若波羅蜜多皆無盡故，引發般若波羅蜜多；應觀內空乃至無性自性空皆無盡故，引發般若波羅蜜多；應觀真如乃至不思議界皆無盡故，引發般若波羅蜜多；應觀苦集滅道圣諦皆無盡故，引發般若波羅蜜多；應觀四念住乃至八圣道支皆無盡故，引發般若波羅蜜多；應觀四靜慮、四無量、四無色定皆無盡故，引發般若波羅蜜多；應觀八解脫乃至十遍處皆無盡故，引發般若波羅蜜多；應觀空、無相、無愿解脫門皆無盡故，引發般若波羅蜜多；應觀凈觀地乃至如來地皆無盡故，引發般若波羅蜜多；應觀極喜地乃至法云地皆無盡故，引發般若波羅蜜多；應觀一切陀羅尼門、三摩地門皆無盡故，引發般若波羅蜜多；應觀五眼、六神通皆無盡故，引發般若波羅蜜多；應觀如來十力乃至十八佛不共法皆無盡故，引發般若波羅蜜多；應觀三十二大士相、八十隨好皆無盡故，引發般若波羅蜜多；應觀無忘失法、住舍性皆無盡故，引發般若波羅蜜多；應觀一切智、道相智、一切相智皆無盡故，引發般若波羅蜜多；應觀預流果乃至獨覺菩提皆無盡故，引發般若波羅蜜多；應觀一切菩薩摩訶薩行皆無盡故，引發般若波羅蜜多；應觀諸佛無上正等菩提皆無盡故，引發般若波羅蜜多；應觀一切智智亦無盡故，引發般若波羅蜜多。
復次，善現！諸菩薩摩訶薩應觀色如虛空無盡故，引發般若波羅蜜多；應觀受想行識如虛空無盡故，引發般若波羅蜜多；如是乃至應觀一切智智如虛空無盡故，引發般若波羅蜜多。復次，善現！諸菩薩摩訶薩應觀無明緣行如虛空無盡故，引發般若波羅蜜多；應觀行緣識如虛空無盡故，引發般若波羅蜜多；應觀識緣名色如虛空無盡故，引發般若波羅蜜多；應觀名色緣六處如虛空無盡故，引發般若波羅蜜多；應觀六處緣觸如虛空無盡故，引發般若波羅蜜多；應觀觸緣受如虛空無盡故，引發般若波羅蜜多；應觀受緣愛如虛空無盡故，引發般若波羅蜜多；應觀愛緣取如虛空無盡故，引發般若波羅蜜多；應觀取緣有如虛空無盡故，引發般若波羅蜜多；應觀有緣生如虛空無盡故，引發般若波羅蜜多；應觀生緣老死愁嘆苦憂惱如虛空無盡故，引發般若波羅蜜多。善現！諸菩薩摩訶薩應如是引發般若波羅蜜多。善現！諸菩薩摩訶薩如是觀察十二緣起遠離二邊，是諸菩薩摩訶薩眾不共妙觀。善現！諸菩薩摩訶薩菩提樹下坐金剛座，如實觀察十二緣起譬如虛空不可盡故，便能證得一切智智。善現！若菩薩摩訶薩以如虛空無盡行住引發般若波羅蜜多，如實觀察十二緣起，不墮聲聞及獨覺地，疾證無上正等菩提。
善現！住菩薩乘補特伽羅，若於無上正等菩提有退轉者，皆悉不依引發般若波羅蜜多善巧作意，由彼不了云何菩薩摩訶薩修行般若波羅蜜多，能以如虛空無盡行住引發般若波羅蜜多，如實觀察十二緣起。善現！住菩薩乘諸善男子善女人等，若於無上正等菩提而有退轉，皆由遠離引發般若波羅蜜多方便善巧。若菩薩摩訶薩能於無上正等菩提得不退轉，一切皆依引發般若波羅蜜多方便善巧。是菩薩摩訶薩由依如是方便善巧，修行般若波羅蜜多，以如虛空無盡行住引發般若波羅蜜多，如實觀察十二緣起，是菩薩摩訶薩由此因緣，速能圓滿甚深般若波羅蜜多。
善現！諸菩薩摩訶薩如是觀察緣起法時，不見有法無因而生，不見有法無因而滅，不見有法性相常住，不生不滅，不見有法有我、有情，廣說乃至知者、見者，不見有法若常若無常、若樂若苦、若我若無我、若凈若不凈、若寂靜若不寂靜、若遠離若不遠離。善現！諸菩薩摩訶薩應當如是觀察緣起，修行般若波羅蜜多。
善現！若時菩薩摩訶薩如實觀察緣起法門，修行般若波羅蜜多，是時菩薩摩訶薩不見色若常若無常、若樂若苦、若我若無我、若凈若不凈、若寂靜若不寂靜、若遠離若不遠離，亦不見受想行識若常若無常、若樂若苦、若我若無我、若凈若不凈、若寂靜若不寂靜、若遠離若不遠離，如是乃至亦不見一切智智若常若無常、若樂若苦、若我若無我、若凈若不凈、若寂靜若不寂靜、若遠離若不遠離。
善現！若時菩薩摩訶薩如是修行甚深般若波羅蜜多，是時菩薩摩訶薩雖行般若波羅蜜多，而不見有所行般若波羅蜜多，亦復不見有法能見所行般若波羅蜜多，亦不見有如是不見。雖行靜慮、精進、安忍、凈戒、布施波羅蜜多，而不見有所行靜慮乃至布施波羅蜜多，亦復不見有法能見所行靜慮乃至布施波羅蜜多，亦不見有如是不見。如是乃至雖修一切智智，而不見有所修一切智智，亦復不見有法能見所修一切智智，亦不見有如是不見，亦復不見有法能斷一切煩惱習氣相續。善現！諸菩薩摩訶薩於一切法以無所得而為方便，應行般若波羅蜜多。善現！若時菩薩摩訶薩於一切法以無所得而為方便，修行般若波羅蜜多，是時惡魔生大愁苦，煩冤荼毒，如箭入心。譬如有人父母卒喪，身心楚痛，惡魔亦尒。
於是善現白言：世尊！為一惡魔見諸菩薩摩訶薩眾於一切法，以無所得而為方便，修行般若波羅蜜多，生大愁苦，煩冤荼毒，如箭入心？為遍三千大千世界一切惡魔皆亦如是？
佛告善現：遍滿三千大千世界一切惡魔皆亦如是，各於本座不能自安。善現！諸菩薩摩訶薩應常安住甚深般若波羅蜜多微妙行住，若菩薩摩訶薩能如是住，世間天人、阿素洛等，伺求其短，終不能得，亦復不能惱亂障礙。是故，善現！若菩薩摩訶薩欲得無上正等菩提，當勤安住甚深般若波羅蜜多微妙行住。善現！若菩薩摩訶薩能正安住甚深般若波羅蜜多微妙行住，則能修滿布施、凈戒、安忍、精進、靜慮、般若波羅蜜多，若菩薩摩訶薩能正修行甚深般若波羅蜜多，便能具足修滿一切波羅蜜多。
具壽善現白言：世尊！云何菩薩摩訶薩能正修行甚深般若波羅蜜多，便能修滿布施、凈戒、安忍、精進、靜慮、般若波羅蜜多？
佛告善現：若菩薩摩訶薩無倒修行甚深般若波羅蜜多時，以一切智智相應之心而行布施，復持如是布施功德，與諸有情同共回向一切智智。善現！是為菩薩摩訶薩能正修行甚深般若波羅蜜多，修滿布施波羅蜜多。若菩薩摩訶薩無倒修行甚深般若波羅蜜多時，以一切智智相應之心而行凈戒、安忍、精進、靜慮、般若，復持如是凈戒、安忍、精進、靜慮、般若功德，與諸有情同共回向一切智智。善現！是為菩薩摩訶薩能正修行甚深般若波羅蜜多，修滿凈戒、安忍、精進、靜慮、般若波羅蜜多。如是，善現！諸菩薩摩訶薩能正修行甚深般若波羅蜜多，便能修滿布施、凈戒、安忍、精進、靜慮、般若波羅蜜多。
