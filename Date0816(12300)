切以人之生也，皆緣妄情而有其身。有其身則有患，若其無身，患從何有？夫欲免夫患者，莫若體夫至道；欲體夫至道，莫若明夫本心。故心者，道之體也；道者，心之用也。人能察心觀性，則圓明之體自現，無為之用自成，不假施功，頓超彼岸。此非心鏡朗然，神珠廓明，則何以使諸相頓離，纖塵不染，心源自在，決定無生者哉？然其明心體道之士，身不能累其性，境不能亂其真，則刀兵烏能傷？虎兕烏能害？巨焚大浸，烏足為虞？
達人心若明鏡，監而不納，隨機應物，和而不唱，故能勝物而無傷也，此所謂無上至真之妙道也。原其道本無名，圣人強名；道本無言，圣人強言爾。然則名言若寂，則時流無以識其體而歸其真。是以圣人設教立言以顯其道，故道因言而後顯，言因道而返忘。奈何此道至妙至微，世人根性迷鈍，執其有身，而惡死悅生，故卒難了悟。黃老悲其貪著，乃以修生之術，順其所欲，漸次導之。以修生之要在金丹，金丹之要在乎神水華池。故道德陰符之教，得以盛行於世矣，蓋人悅其生也。然其言隱而理奧，學者雖諷誦其文，皆莫曉其義。若不遇至人，授之口訣，縱揣量百種，終莫能著其功而成其事。豈非學者紛如牛毛，而達者乃如麐角也。
余向己酉歲於成都遇師授丹法，當年且生公傾背，自後三傳於人，三遭禍患，皆不逾兩旬。近方憶師之所戒云：異日有與汝解韁脫鎖者，當宜授之，余不許。爾後欲解名籍，而患此道人不知信，遂撰此悟真篇，敘丹藥本末。既成，而求學者湊然而來，觀其意勤，心不忍秘，乃擇而授之。然而所授者，皆非有巨勢強力，能持危拯溺，慷慨特達，能仁明道之士。初再罹禍患，心猶未知，竟至於三，乃省前過。故知大丹之法，至簡至易，雖愚昧小人，得而行之，則立超圣地。是以天意秘惜，不許輕傳於非其人也。而余不遵師語，屢泄天機，以其有身，故每膺譴患，此天之深戒。如此之神且速，敢不恐懼克責，自今以往，當鉗口結舌，雖鼎鑊居前，刀劍加項，亦無復敢言矣。
此悟真篇中所歌詠大丹藥物火候，細微之旨，無不備悉。好事者夙有仙骨，觀之則智慮自明，可以尋文解義，豈須余區區之口授之矣。如此乃天之所賜，非余之輒傳也。如其篇末歌頌，談見性之法，即上之所謂無為妙覺之道也。然無為之道，齊物為心，雖顯秘要，終無過咎。奈何凡夫緣業有厚薄，性根有利鈍，縱聞一音，紛成異見。故釋迦文殊所演法寶，無非一乘，而聽學者隨量會解，自然成三乘之差。此後若有根性猛利之士見聞此篇，則知余得達摩六祖最上一乘之妙旨，可因一言而悟萬法也。如其習氣尚余，則歸中小之見，亦非余之咎矣。時元豐改元戊午歲仲夏月戊寅日，張平叔再序。
佛性非同異，千燈共一光，增之寧解益，減著且無傷。
取舍俱無過，焚漂總不妨，見聞知覺法，無一可猜量。
如來妙體遍河沙，萬象森羅無障遮。會得圓通真法眼，始知三界是吾家。
視之不可見其形，及至呼之又卻應。莫道此聲如谷響，若還無谷有何聲？
一物含聞見覺知，蓋諸塵境顯其機。靈常一物尚非有，四者憑何作所依？
不移一步到西天，端坐諸方在目前。頂後有光猶是幻，云生足下未為仙。
求生本自無生，畏滅何曾暫滅？眼見不如耳見，口說爭如鼻說？
終日行不曾行，終日坐不曾坐。修善不成功德，造惡原無罪過。
時人若未明心，莫執此言亂做。死後須見閻王，難免鑊湯碓磨。
三界惟心妙理，萬物非此非彼。無一物非我心，無一物是我己。
見物便見心，無物心不現。十方通塞中，真心無不遍。
若生知識解，卻成顛倒見。睹境能無心，始見菩提面。
見了真空空不空，圓明何處不圓通？根塵心法都無物，妙用方知與物同。
萬物縱橫在目前，看他動靜任他權。圓明定慧終無染，似水生蓮蓮自蓮。
一輪明月當虛空，萬國清光無障礙，收之不聚撥不開，前之不進後不退。
彼非遠兮此非近，表非外兮非內，同中有異異中同，問你傀儡會不會？
蘊諦根塵空色，都無一法堪言。顛倒之見已盡，寂靜之體翛然。
我不異人，人心自異，人有親疏，我無彼此。
水陸飛行，等觀一體，貴賤尊卑，首足同己。
我尚非我，何嘗有你？彼此俱無，眾泡歸水。
曹溪一水分千派，照古澄今無滯礙，近來學者不窮源，妄指蹄漥為大海。
雪竇老師達真趣，大震雷音椎法鼓，獅王哮吼出窟來，百獸千邪皆恐懼。
或歌詩兮或語句，叮嚀指引迷人路，言詞磊落義高深，擊玉敲金響千古。
爭奈迷人逐境留，卻將言相尋名數，真如實相本無言，無下無高無有邊。
非色非空非二體，十方塵剎一輪圓，正定何曾分語默，取不得兮舍不得。
但於諸相不留心，即是如來真軌則，為除妄想將真對，妄若不生真亦晦。
能知真妄兩俱非，方得真心無罣礙，無罣礙兮能自在，一悟頓消窮劫罪。
不施功力證菩提，從此永離生死海，吾師近而言語暢，留在世間為榜樣。
昨宵被我喚將來，把鼻孔穿放杖上，問他第一義何如，卻道有言皆是謗。
夫戒定慧者，乃法中之妙用也。佛祖雖嘗有言，而未達者有所執，今略而言之，庶資開悟。然其心境兩忘，一念不動，曰戒；覺性圓明，內外瑩徹，曰定；隨緣應物，妙用無窮，曰慧。此三者相須而成，互為體用。或戒之為體者，則定慧為其用；定之為體者，則戒慧為其用；慧之為體者，則戒定為其用。三者未嘗斯須相離也。猶如日假光而能照，光假照以能明，非光則不能照，非照則不能明。原其戒定慧者，本乎一性；光照明者，本乎一日。一尚非一，三復何三？三一俱忘，湛然清凈。
佛即心兮心即佛，心佛從來皆妄物，若知無佛復無心，始是真如法身佛。
法身佛，沒模樣，一顆圓光含萬象，無體之體即真體，無相之相即實相。
非色非空非不空，不動不靜不來往，無異無同無有無，難取難舍難聽望。
內外圓通到處通，一佛國在一沙中，一粒沙含大千界，一個身心萬個同。
知之須會無心法，不染不滯為凈業，善惡千端無所為，便是如來及迦葉。
貧子衣中珠，本自圓明好，不會自尋求，卻數他人寶。
數他寶，終無益，只是教君空費力。爭如認取自家珍，價值黃金千萬億？
此寶珠，光最大，遍照三千大千界，從來不解少分毫，剛破浮云無障礙。
自從認得此摩尼，泡體空就誰更愛？佛珠還與我珠同，我性即歸佛性海。
珠非珠，海非海，坦然心量包法界，任你塵囂滿眼前，定慧圓明常自在。
不是空，不是色，內外皎然無壅塞，六通神明妙無窮，自利利他寧解極？
見即了，萬事畢，絕學無為度終日。怕兮如未兆嬰兒，動止隨緣無固必。
不斷妄，不修真，真妄之心總屬塵。從來萬法皆無相，無相之中有法身。
法身即是天真佛，亦非人兮亦非物，浩然充塞天地間，只是希夷并恍惚。
垢不染，光自明，無法不從心生。心若不生法自滅，即知罪福本無形。
無佛修，無法說，丈夫智見自然別，出言便作獅子鳴，不似野狐論生滅。
如來禪性如水，體靜風波自止。興居湛湛常清，不獨坐時方是。
今人靜坐取證，不道全在見性。性於見若明，見向性中自定。
定成慧用無窮，是名諸佛神通。幾欲究其體用，但見十方虛空。
空中杳無一物，亦無希夷恍惚，希恍既不可尋，尋之卻成乖失。
只此乖失兩字，不可執為憑據。本心尚乃如空，豈有得失能所？
但將萬法遣除，遣令凈盡無余，豁然圓明自現，便與諸佛無殊。
色身為我桎梏，且恁和光混俗，舉動一切無心，爭甚是非榮辱？
生身只是寄居，逆旅主號毘盧。毘盧不來不去，乃知生滅無余。
或問毘盧何似，只為有相不是。眼前葉葉塵塵，塵葉非同非異。
況此塵塵葉葉，個個釋迦迦葉。異則萬籟皆鳴，同則一風都攝。
若要認得摩尼，莫道得法方知。有病用他藥療，病瘥藥更何施？
心迷須假法照，心悟法更不要。又如昏鏡得磨，痕垢自然滅了。
本為心法皆妄，故令離盡諸相。諸相離了何如？是名至真無上。
若欲莊嚴佛土，平等行慈救苦。菩提本愿雖深，切莫相中有取。
此為福慧雙圓，當來授記居先。斷常纖塵有染，卻於諸佛無緣。
翻念凡夫迷執，盡被情愛染習，只為貪著情多，常生胎卵化濕。
學道須教猛烈，無情心剛似鐵，直饒父母妻兒，又與他人何別？
常守一顆圓光，不見可欲思量，萬法一時無著，說甚地獄天堂。
然後我命在我，空中無聲無墮，出沒諸佛土中，不離菩提本坐。
觀音三十二應，我當亦從中證，化現不可思議，盡出逍遙之性。
我是無心禪客，凡事不會揀擇，昔時一個黑牛，今日渾身總白。
有時自歌自笑，傍人道我神少，爭知被褐之形，內懷無價之寶？
更若見我談空，恰似渾圇吞棗，此法惟佛能知，凡愚豈解相表？
兼有修禪上人，只學鬪口合唇，夸我問答敏急，卻元不識主人。
盡是尋枝摘葉，不解窮究本根，得根枝葉自茂，無根枝葉難存。
便逞己握靈珠，轉於人我難除，與我靈源妙覺，遠隔千里之殊。
此輩可傷可笑，空說積年學道，心高不肯問人，枉使一生虛老。
乃是愚迷鈍根，邪見業重為因，若向此生不悟，後世爭免沈淪？
堪笑我心，如頑如鄙。兀兀騰騰，任物安委。不解修行，亦不造罪。
不曾利人，亦不私己。不持戒律，不狥忌諱。不知禮樂，不行仁義。
人間所能，百無一會。饑來吃飯，渴來飲水。困則打睡，覺則行履。
熱則單衣，寒則蓋被。無思無慮，何憂何喜？不悔不謀，無念無意。
凡生榮辱，逆旅而已。林木棲鳥，亦可為比。來且不禁，去亦不止。
不避不求，無贊無毀。不厭丑惡，不羨善美。不趨靜室，不遠鬧市。
不說人非，不夸己是。不厚尊崇，不薄賤稚。親愛冤讎，大小內外。
哀樂得喪，欽侮險易。心無兩睹，坦然一揆。不為福先，不為禍始。
感而後應，迫而後起。不畏鋒刃，焉怕虎兕？隨物稱呼，豈拘名字？
眼不就色，聲不來耳。凡所有相，皆屬妄偽。男女形聲，悉非定體。
體相無心，不染不礙。自在逍遙，物莫能累。妙覺光圓，映徹表。
包裹六極，無有遐邇。光兮非光，如月在水。取舍既難，復何比擬？
了茲妙用，迥然超彼。或問所宗，此而已矣。
妄想不復強滅，真如何必希求？本源自性佛齊修，迷悟豈拘前後？
悟即剎那成佛，迷而萬劫輪流。若能一念契真修，滅盡恒沙罪垢。
本自無生無滅，強作生滅區分。祗如罪福亦無根，妙體何曾增損？
我有一輪明鏡，後來只為蒙昏。今朝磨瑩照乾坤，萬象昭然難隱。
我性入諸佛性，諸方佛性皆然。亭亭寒影照寒泉，一月千潭普現。
小即毫毛莫識，大時徧滿三千。高低不約信方圓，說甚短長深淺。
法法法元無法，空空空亦非空。靜喧語默本來同，夢何勞說夢？
有用用中無用，無功功施功。還如果熟自然紅，莫問如何修種。
善惡一時忘念，榮枯都不關心。晦明隱顯任浮沈，隨分饑餐渴飲。
神靜湛然常寂，不妨坐臥歌吟。一池秋水碧仍深，風動莫驚盡恁。
對鏡不須強滅，假名權立菩提。色空明暗本來齊，真妄休分兩體。
悟即便名凈上，更無天竺曹溪。誰言極樂在天西，了即彌陀出世。
人我眾生壽者，寧分彼此高低？法身通照沒吾伊，念念不須尋覓。
見是何曾見是，聞非未必聞非。從來諸用不相知，生死誰能礙你？
住相修行布施，果報不離天人。恰如仰箭射浮云，墜落只緣力盡。
爭似無為寶相，還源返樸歸淳。境忘情盡任天真，以證無生法忍。
魚兔若還入手，自然忘卻筌罤。渡河筏子上天梯，到彼悉皆遺棄。
未悟須憑言說，悟來言說成非。雖然四句屬無為，此等仍須脫離。
悟了莫求寂滅，隨緣且接群迷。斷常知見及提攜，方識指歸實際。
五眼三身四智，六度萬行修齊。圓光一顆好摩尼，利物兼能自濟。
我見時人談性，只夸口急酬機。及逢境界轉癡迷，又與愚人何異？
說得便須行得，方明言行無虧。能將慧劍斬摩尼，此號如來正智。
欲了無生妙道，惟須自見真心。真身無相亦無音，清凈法身只恁。
此道非無非有，非中有甚求尋？二邊俱遣棄中心，見了名為上品。