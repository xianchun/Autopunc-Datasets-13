毛詩序：角弓，父兄刺幽王也。不親九族而好讒佞，骨肉相怨，故作是詩也。
角弓騂騂角弓，翩其反矣。兄弟昏姻，無胥遠矣。爾之遠矣，民胥然矣。爾之教矣，民胥傚矣。此令兄弟，綽綽有裕。不令兄弟，交相為瘉。民之無良，相怨一方。受爵不讓，至于已斯亡。老馬反為駒，不顧其後。如食宜饇，如酌孔取。毋教猱升木，如塗塗附。君子有徽猷，小人與屬。雨雪瀌瀌，見晛曰消。莫肯下遺，式居婁驕。雨雪浮浮，見晛曰流。如蠻如髦，我是用憂。
角弓，八章，章四句。
