爾時，世尊已為大眾說此十千天子往昔因緣，復告菩提樹神及諸大眾：我於過去行菩薩道，非但施水及食濟彼魚命，乃至亦舍所愛之身。如是因緣，可共觀察。
爾時，如來、應、正等覺，天上天下最勝最尊，百千光明照十方界，具一切智，功德圓滿，將諸苾芻及於大眾至般遮羅聚落，詣一林中。其地平正，無諸荊棘，名花軟草遍布其處。
佛告具壽阿難陀：汝可於此樹下為我敷座。
時阿難陀受教敷已，白言：世尊！其座敷訖，唯圣知時。
爾時，世尊即於座上加趺而坐，端身正念，告諸苾芻：汝等樂欲見彼往昔苦行菩薩本舍利不？
諸苾芻言：我等樂見。
世尊即以百福莊嚴相好之手而按其地。于時，大地六種震動，即便開裂，七寶制底忽然踴出，眾寶羅網莊嚴其上。大眾見已，生希有心。
爾時，世尊即從座起，作禮右遶，還就本座，告阿難陀：汝可開此制底之戶。
時阿難陀即開其戶，見七寶函，奇珍間飾，白言：世尊！有七寶函，眾寶莊校。
佛言：汝可開函。
時阿難陀奉教開已，見有舍利，白如珂雪拘物頭花，即白佛言：函有舍利，色妙異常。
佛言：阿難陀！汝可持此大士骨來。
時阿難陀即取其骨，奉授世尊。世尊受已，告諸苾芻：汝等應觀苦行菩薩遺身舍利，而說頌曰：
菩薩勝德相應慧，勇猛精勤六度圓，
常修不息為菩提，不舍堅固心無倦。
汝等苾芻咸應禮敬菩薩本身。此之舍利，乃是無量戒定慧香之所熏馥，最上福田，極難逢遇。
時諸苾芻及諸大眾咸皆至心合掌，恭敬頂禮舍利，嘆未曾有。
時阿難陀前禮佛足，白言：世尊！如來大師出過一切，為諸有情之所恭敬，何因緣故，禮此身骨？
佛告阿難陀：我因此骨，速得無上正等菩提，為報往恩，我今致禮。復告阿難陀：吾今為汝及諸大眾斷除疑惑，說是舍利往昔因緣。汝等善思，當一心聽。
阿難陀曰：我等樂聞，愿為開闡！
阿難陀！過去世時，有一國王，名曰大車，巨富多財，庫藏盈滿，軍兵武勇，眾所欽伏。常以正法施化黔黎。
爾時大車王，悲號從座起，即就夫人處，以水灑其身。
夫人蒙水灑，久乃得醒悟，悲啼以問王：我兒今在不？
王告夫人曰：我已使諸人，四向求王子，尚未有消息。
王又告夫人：汝莫生煩惱，且當自安慰，可共出追尋。
王即與夫人，嚴駕而前進，號動聲凄感，憂心若火然。
士庶百千萬，亦隨王出城，各欲求王子，悲號聲不絕。
王求愛子故，目視於四方，見有一人來，被發身涂血，
遍體蒙塵土，悲哭逆前來。王見是惡相，倍復生憂惱，
王便舉兩手，哀號不自裁。初有一大臣，悤忙至王所，
進白大王曰：幸愿勿悲哀！王之所愛子，今雖求未獲，
不久當來至，以釋大王憂。王復更前行，見次大臣至，
其臣詣王所，流淚白王言：二子今現在，被憂火所逼。
其第三王子，已被無常吞。見餓虎初生，將欲食其子，
彼薩埵王子，見此起悲心，愿求無上道，當度一切眾，
系想妙菩提，廣大深如海。即上高山頂，投身餓虎前。
虎羸不能食，以竹自傷頸，遂噉王子身，唯有余骸骨。
時王及夫人，聞已俱悶絕，心沒於憂海，煩惱火燒然。
臣以栴檀水，灑王及夫人，俱起大悲號，舉手椎胸臆。
第三大臣來，白王如是語：我見二王子，悶絕在林中。
臣以冷水灑，爾乃暫蘇息，顧視於四方，如猛火周遍，
暫起而還伏，悲號不自勝，舉手以哀言，稱嘆弟希有。
王聞如是說，倍增憂火煎，夫人大號咷，高聲作是語：
我之小子偏重愛，已為無常羅剎吞，余有二子今現在，復被憂火所燒逼。
我今速可之山下，安慰令其保余命。即便馳駕望前路，一心詣彼舍身崖。
路逢二子行啼泣，椎胸懊惱失容儀。父母見已抱憂悲，俱往山林舍身處。
既至菩薩舍身地，共聚悲號生大苦，脫去瓔珞盡哀心，收取菩薩身余骨，
與諸人眾同供養，共造七寶窣堵波，以彼舍利置函中，整駕懷憂趣城邑。
復告阿難陀：往時薩埵者，即我牟尼是，勿生於異念。
王是父凈飯，后是母摩耶，太子謂慈氏，次曼殊室利。
虎是大世主，五兒五苾芻，一是大目連，一是舍利弗。
我為汝等說，往昔利他緣，如是菩薩行，成佛因當學。
菩薩舍身時，發如是弘誓，愿我身余骨，來世益眾生。
此是舍身處，七寶窣堵波，以經無量時，遂沉於厚地。
由昔本愿力，隨緣興濟渡，為利於人天，從地而涌出。
爾時，世尊說是往昔因緣之時，無量阿僧企耶人天大眾皆大悲喜，嘆未曾有，悉發阿耨多羅三藐三菩提心。
復告樹神：我為報恩，故致禮敬。佛攝神力，其窣堵波還沒于地。
爾時，釋迦牟尼如來說是經時，於十方世界有無量百千萬億諸菩薩眾，各從本土詣鷲峰山。至世尊所，五輪著地，禮世尊已，一心合掌，異口同音而贊嘆曰：
佛身微妙真金色，其光普照等金山，清凈柔軟若蓮華，無量妙彩而嚴飾。
三十二相遍莊嚴，八十種好皆圓備，光明昺著無與等，離垢猶如凈滿月。
其聲清徹甚微妙，如師子吼震雷音，八種微妙應群機，超勝迦陵頻伽等。
百福妙相以嚴容，光明具足凈無垢，智慧澄明如大海，功德廣大若虛空。
圓光遍滿十方界，隨緣普濟諸有情，煩惱愛染習皆除，法炬然不休息。
哀愍利益諸眾生，現在未來能與樂，常為宣說第一義，令證涅盤真寂靜。
佛說甘露殊勝法，能與甘露微妙義，引入甘露涅盤城，令受甘露無為樂。
常於生死大海中，解脫一切眾生苦，令彼能住安隱路，與難思如意樂。
如來德海甚深廣，非諸譬喻所能知，於眾常起大悲心，方便精勤不息。
如來智海無邊際，一切人天共測量，假使千萬億劫中，不能得知其少分。
我今略贊佛功德，於德海中唯一渧，回斯福聚施群生，皆愿速證菩提果。
爾時，世尊告諸菩薩言：善哉！善哉！汝等善能如是贊佛功德，利益有情，廣興佛事，能滅諸罪，生無量福。
爾時，妙幢菩薩即從座起，偏袒右肩，右膝著地，合掌向佛，而說贊曰：
牟尼百福相圓滿，無量功德以嚴身，廣大清凈人樂觀，猶如千日光明照。
焰彩無邊光熾盛，如妙寶聚相端嚴，如日初出映虛空，紅白分明間金色。
亦如金山光普照，悉能周遍百千土，能滅眾生無量苦，皆與無邊勝妙樂。
諸相具足悉嚴凈，眾生樂睹無厭足，頭發柔軟紺青色，猶如黑蜂集妙華。
大喜大舍凈莊嚴，大慈大悲皆具足，眾妙相好為嚴飾，菩提分法之所成。
如來能施眾福利，令彼常獲大安樂，種種妙德共莊嚴，光明普照千萬土。
如來光相極圓滿，猶如赫日遍空中，佛如須彌功德具，示現能周於十方。
如來金口妙端嚴，齒白齊密如珂雪，如來面貌無倫匹，眉間毫相常右旋，
光潤鮮白等頗梨，猶如滿月居空界。
佛告妙幢菩薩：汝能如是贊佛功德不可思議，利益一切，令未知者隨順修學。
爾時，菩提樹神亦以伽他贊世尊曰：
敬禮如來清凈慧，敬禮常求正法慧，敬禮能離非法慧，敬禮無分別慧。
希有世尊無邊行，希有難見比優曇，希有如海鎮山王，希有善逝光無量，
希有調御弘慈愿，希有釋種明逾日，能說如是經中寶，哀愍利益諸群生。
牟尼寂靜諸根定，能入寂靜涅盤城，能住寂靜等持門，能知寂靜深境界。
兩足中尊住空寂，聲聞弟子身亦空，一切法體性皆無，一切眾生悉空寂。
我常憶念於諸佛，我常樂見諸世尊，我常發起殷重心，常得值遇如來日。
我常頂禮於世尊，愿常渴仰心不舍，悲泣流淚情無間，常得奉事不知厭。
惟愿世尊起悲心，和顏常得令我見，佛及聲聞眾清凈，愿常普濟於人天！
佛身本凈若虛空，亦如幻焰及水月，愿說涅盤甘露法，能生一切功德聚。
世尊所有凈境界，慈悲正行不思議，聲聞獨覺非所量，大仙菩薩不能測。
惟愿如來哀愍我，常令睹見大悲身，三業無倦奉慈尊，速出生死歸真際！
爾時，世尊聞是贊已，以梵音聲告樹神曰：善哉！善哉！善女天！汝能於我真實無妄清凈法身自利利他，宣揚妙相，以此功德，令汝速證最上菩提，一切有情同所修習，若得聞者，皆入甘露無生法門。
爾時，大辯才天女即從座起，合掌恭敬，以直言詞贊世尊曰：南無釋迦牟尼如來、應、正等覺，身真金色，咽如螺貝，面如滿月，目類青蓮，唇口赤好如頗梨色，鼻高修直如截金鋌，齒白齊密如拘物頭華，身光普照如百千日，光彩映徹如贍部金。其所言說無有錯謬，示三解脫門，開三菩提路。心常清凈，意樂亦然。佛所住處及所行境亦常清凈，離非威儀，進止無謬。六年苦行，三轉法輪，度苦眾生，令歸彼岸。身相圓滿如拘陀樹，六度熏修，三業無失，具一切智，自他利滿。所有宣說，常為眾生，言不虛設，於釋種中為大師子，堅固勇猛，具八解脫。我今隨力稱贊如來少分功德，猶如蚊子飲大海水。愿以此福廣及有情，永離生死，成無上道。
爾時，世尊告大辯才天曰：善哉！善哉！汝久修習，具大辯才。今復於我廣陳贊嘆，令汝速證無上法門，相好圓明，普利一切。
爾時，世尊普告無量菩薩及諸人天一切大眾：汝等當知！我於無量無數大劫勤修苦行，獲甚深法菩提正因，已為汝說。汝等誰能發勇猛心，恭敬守護；我涅盤後，於此法門廣宣流布，能令正法久住世間？
爾時，眾中有六十俱胝諸大菩薩、六十俱胝諸天大眾異口同音作如是語：世尊！我等咸有欣樂之心，於佛世尊無量大劫勤修苦行，所獲甚深微妙之法菩提正因，恭敬護持，不惜身命。佛涅盤後，於此法門廣宣流布，當令正法久住世間。
爾時，諸大菩薩即於佛前說伽他曰：
世尊真實語，安住於實法，由彼真實故，護持於此經。
大悲為甲胄，安住於大慈，由彼慈悲力，護持於此經。
福資糧圓滿，生起智資糧，由資糧滿故，護持於此經。
降伏一切魔，破滅諸邪論，斷除惡見故，護持於此經。
護世并釋梵，乃至阿蘇羅，龍神藥叉等，護持於此經。
地上及虛空，久住於斯者，奉持佛教故，護持於此經。
四梵住相應，四圣諦嚴飾，降伏四魔故，護持於此經。
虛空成質礙，質礙成虛空，諸佛所護持，無能傾動者。
爾時，四大天王聞佛說此護持妙法，各生隨喜護正法心，一時同聲說伽他曰：
我今於此經，及男女眷屬，皆一心擁護，令得廣流通。
若有持經者，能作菩提因，我常於四方，擁護而承事。
爾時，天帝釋合掌恭敬說伽他曰：
諸佛證此法，為欲報恩故，饒益菩薩眾，出世演斯經。
我於彼諸佛，報恩常供養，護持如是經，及以持經者。
爾時，睹史多天子合掌恭敬說伽他曰：
佛說如是經，若有能持者，當住菩提位，來生睹史天。
世尊我慶悅，舍天殊勝報，住於贍部洲，宣揚是經典。
爾時，索訶世界主梵天王合掌恭敬說伽他曰：
諸靜慮無量，諸乘及解脫，皆從此經出，是故演斯經。
若說是經處，我舍梵天樂，為聽如是經，亦常為擁護。
爾時，魔王子名曰商主，合掌恭敬說伽他曰：
若有受持此，正義相應經，不隨魔所行，凈除魔惡業。
我等於此經，亦當勤守護，發大精進意，隨處廣流通。
爾時，魔王合掌恭敬說伽他曰：
若有持此經，能伏諸煩惱，如是眾生類，擁護令安樂。
若有說是經，諸魔不得便，由佛威神故，我當擁護彼。
爾時，妙吉祥天子亦於佛前說伽他曰：
諸佛妙菩提，於此經中說，若持此經者，是供養如來。
我當持此經，為俱胝天說，恭敬聽聞者，勸至菩提處。
爾時，慈氏菩薩合掌恭敬說伽他曰：
若見住菩提，與為不請友，乃至舍身命，為護此經王。
我聞如是法，當往睹史天，由世尊加護，廣為人天說。
爾時，上座大迦葉波合掌恭敬說伽他曰：
佛於聲聞乘，說我鮮智慧，我今隨自力，護持如是經。
若有持此經，我當攝受彼，授其詞辯力，常隨贊善哉！
爾時，具壽阿難陀合掌向佛說伽他曰：
我親從佛聞，無量眾經典，未曾聞如是，深妙法中王。
我今聞是經，親於佛前受，諸樂菩提者，常為廣宣通。
爾時，世尊見諸菩薩、人天大眾各各發心於此經典流通擁護，勸進菩薩廣利眾生，贊言：善哉！善哉！汝等能於如是微妙經王虔誠流布，乃至於我般涅盤後不令散滅，即是無上菩提正因，所獲功德於沙劫說不能盡。若有苾芻、苾芻尼、鄔波索迦、鄔波斯迦及余善男子、善女人等，供養恭敬，書寫流通，為人解說，所獲功德亦復如是，是故汝等應勤修習。
爾時，無量無邊沙大眾聞佛說已，皆大歡喜，信受奉行。