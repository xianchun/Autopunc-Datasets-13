毛詩序：板，凡伯刺厲王也。
板上帝板板，下民卒癉。出話不然，為猶不遠。靡聖管管，不實於亶。猶之未遠，是用大諫。
天之方難，無然憲憲。天之方蹶，無然泄泄。辭之輯矣，民之洽矣。辭之懌矣，民之莫矣。
我雖異事，及爾同寮。我即爾謀，聽我嚻嚻。我言維服，勿以為笑。先民有言，詢于芻蕘。
天之方虐，無然謔謔。老夫灌灌，小子蹻蹻。匪我言耄，爾用憂謔。多將熇熇，不可救藥。
天之方懠，無為夸毗。威儀卒迷，善人載尸。民之方殿屎，則莫我敢葵。喪亂蔑資，曾莫惠我師。
天之牖民，如壎如篪。如璋如圭，如取如攜。攜無曰益，牖民孔易。民之多辟，無自立辟。
价人維藩，大師維垣。大邦維屏，大宗維翰。懷德維寧，宗子維城。無俾城壞，無獨斯畏。
敬天之怒，無敢戲豫。敬天之渝，無敢馳驅。昊天曰明，及爾出王。昊天曰旦，及爾游衍。
板，八章，章八句。
於，唐石經、延文本並作于。用，一作以。泄泄，唐石經作洩洩。洽，左傳作協。懌，延文本作繹。寮，延文本作僚。耄，延文本作旄。殿屎，呻吟也。牖，延文本作誘。下同。