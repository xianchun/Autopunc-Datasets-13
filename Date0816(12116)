師紹興七年七月二十一日於臨安府明慶院開堂，拈疏示眾云：留守相公入善知眾藝三昧，向毛錐子上放大光明，不動舌頭演說四十二般若波羅蜜門已竟。還信得及麼？若信不及，卻請表白，重新拈出，令未聞者聞，未信者信。
宣疏了，指法座，召大眾云：還見麼？坐斷古佛路頭，潛竄千妖百怪，任是須彌燈王，也須速禮三拜。喝一喝，遂陞座拈香云：此一瓣香，恭為北闕之至尊，上祝南山之萬壽。次拈香云；此一瓣香，奉為留守大丞相洎文武官僚，常居祿位。又拈香云：此一瓣香，覷著則眼睛枯，嗅著則腦門裂，遇貴則價重娑婆，遇賤則分文不直。今日對人天眾前，爇向爐中，奉為成都府昭覺禪寺先圜悟禪師大和尚，用酬法乳之恩。乃就座。
上首白槌云：法筵龍象眾，當觀第一義。
師云：諸方舊例，今古常儀。直饒千佛世尊次第出世陞于此座，末上也少這一杓惡水不得。莫有回避得底麼？出來證據。
時有僧出，方禮拜，師云：雪上加霜。
次有一僧攙前便問：人天普集，選佛場開，祖令當機，如何舉唱？
師云：鈍鳥逆風飛。
進云：飜
界且無尋覓處，分明一點座中圓。
師云：人間無水不朝東。
進云：可謂三春果滿菩提樹，一夜華開世界香。
師云：筑著磕著。
進云：紛紛香氣爐中發，閼閼清風座上生。
師云：閑言語。
進云：爭奈千枝少室華方盛，一派曹源水更清。
師舉起拂子云：這個是第幾枝？
進云：知音不在頻頻舉，達者須知暗驚。
師云：靈利衲僧。
問：一問一答，辜負己靈；舉古舉今，埋沒先祖。去此二途，如何即是？
師云：分身兩處看。
進云：唐土二三齊斂衽，西天四七亦開眉。
師云：天無私蓋，地無私載。
進云：如斯問答，已涉功勳，祝圣一句，請師速道。
師云：長將日月為天眼，指出須彌作壽山。
進云：社稷山河增勝氣，乾坤草木盡沾恩。
師云：重說偈言。
進云：還許學人別露個消息也無？
師云：不許。
進云：卻請和尚道。
師云：既不許，更道甚麼？
進云：愿施折檻朱云手，來作為霖傅說人。
師云：只欠這一句在。
復有數僧競出，師乃約住云：假使大地草木盡末為塵，一一塵有一口，一一口具無礙廣長舌相，一一舌相出無量差別音聲，一一音聲發無量差別言詞，一一言詞有無量差別妙義。如上塵數衲僧，各各具如是口，如是舌，如是音聲，如是言詞，如是妙義，同時致百千問難，問問各別，不消徑山長老咳嗽一聲，一時答了。乘時於其中間作無量無邊廣大佛事，一一佛事周徧法界。所謂一毛現神變，一切佛同說，經於無量劫，不得其邊際。便恁麼去，鬧熱門庭即得，若以正眼觀之，正是業識茫茫，無本可據，祖師門下，一點也用不著。況復鉤章棘句，展露言鋒，非唯埋沒從上宗乘，亦乃笑破衲僧鼻孔。所以道：毫氂系念，三涂業因；瞥爾情生，萬劫羈鎖。圣名凡號，盡是虛聲；殊相劣形，皆為幻色。汝欲求之，得無累乎？及其厭之，又成大患。看他先德恁麼告報，如國家兵器，不得已而用之，本分事上亦無這個消息。山僧今日如斯舉唱，大似無夢說夢，好肉剜瘡，檢點將來，合吃拄杖。只今莫有下得毒手者麼？若有，堪報不報之恩，共助無為之化；如無，倒行此令去也。驀拈拄杖云：橫按鏌全正令，太平寰宇斬癡頑。卓一下，喝一喝。
復舉：王常侍一日訪臨濟，同到僧堂內，常侍曰：這一堂僧還看經否？臨濟曰：不看經。常侍曰：學禪否？臨濟曰：不學禪。常侍曰：經又不看，禪又不學，畢竟作甚麼？臨濟曰：總教伊成佛作祖去。常侍曰：金屑雖貴，落眼成翳，又作麼生？臨濟曰：我將謂你是個俗漢。
師云：臨濟老漢握一柄金剛王寶劍，氣沖宇宙，天下橫行，等閑被這官人輕輕一拶，便見冰銷瓦解。且道這官人有甚長處？聽取一頌：世出世間希有事，顯發須憑過量人。只將補袞調羹手，撥轉如來正法輪。久立眾慈，伏惟珍重！
上首再白槌云：諦觀法王法，法王法如是。
入院上堂：山僧未離泉州時，已與諸人相見了也，臨安府亦與諸人相見了也。及乎來到山中，擊動法鼓，坐立儼然，眼眼相覷，為甚麼卻不相識？只為分明極，翻令所得遲。
當晚小參：大道只在目前，要且目前難睹。欲識大道真體，不離聲色言語。舉起拂子云：這個是色。擊禪床云：這個是聲。山僧只今口吧吧地是言語，那個是大道真體？喝一喝，云：即此見聞非見聞，無余聲色可呈君。個中若了全無事，體用無妨分不分。若也分去，雨下地上濕，天晴日頭出。小盡二十九，大盡三十日；若也不分，金剛與土地揩背，一擦骨出。
復云：古者道：末後一句，始到牢關，把斷要津，不通凡圣。作麼生是末後一句？良久，云：且莫說夢。拍禪床，下座。
上堂：昔日楊岐老祖翁，牽犁拽耙逞神通。兒孫帶水拕泥甚，熨斗煎茶銚不同。
上堂，舉：僧問利山：眾色歸空，空歸何所？山云：舌頭不出口。僧云：為甚麼如此？山云：內外一如故。
師云：事存函蓋合，理應箭鋒拄，須還利山始得。若是徑山即不然，或問：眾色歸空，空歸何所？芍藥華開菩薩面，椶
櫚葉散夜叉頭。為甚麼如此？但辦肯心，必不相賺。
上堂，舉：南泉云：江西馬祖說即心即佛，王老師不恁麼道，不是心，不是佛，不是物。恁麼道還有過麼？趙州禮拜而出。時有僧隨問趙州云：上座禮拜了便出，意作麼生？州云：汝卻問取和尚。僧上問云：適來諗上座意作麼生？泉云：佗卻領得老僧意旨。
師云：兩個老漢雖善鞾動指頭，殊不知傍觀者丑。
圜悟和尚大祥，拈香指真云：這個川藞苴，自來好打閧，鬧處便入頭，惡靜而喜動。前年今日始歸家，今日前年路不差。乃顧示大眾云：作麼生是不差底路？要會麼？一回飲水一回噎，一瓣栴檀一盌茶。便燒香。
上堂，拈拄杖，卓一下，喝一喝，云：幸自可憐生！特地胡打亂喝作甚麼？擲下云：冷處著把火。
上堂：今朝八月十有五，顧兔天邊誰不睹？若非東土小釋迦，放過長沙這老虎。
上堂：祖師道：一心不生，萬法無咎。無咎無法，不生不心，能隨境滅，境逐能沈。境由能境，能由境能。大小祖師卻作座主見解。徑山即不然，眼不自見，刀不自割，吃飯濟饑，飲水定渴。臨濟、德山特地迷，枉費精神施棒喝，除卻棒，拈卻喝，孟八郎漢如何止遏？
上堂，舉：須菩提巖中宴坐，諸天雨華贊嘆，尊者曰：空中雨華贊嘆者是何人？曰：我是梵天。尊者曰：汝云何贊嘆？天曰：我重尊者善說般若。尊者曰：我於般若未曾說一字，云何言善說？
師喝一喝，云：當時若下得這一喝，非但塞卻梵天口，亦乃二千年後免被徑山檢點。
天曰：尊者無說，我乃無聞，無說無聞，是真說般若。
師又喝一喝，云：當時若下得這一喝，非但塞卻須菩提口，亦乃二千年後免被徑山檢點。且道徑山還有遭人檢點處也無？自云：有甚麼處是遭人檢點處？不合多口。
上堂：水底泥牛嚼生鐵，憍梵鉢提咬著舌，海神怒把珊瑚鞭，須彌山王痛不徹。拍禪床，下座。
上堂：沖開碧落松千尺，截斷紅塵水一谿。不識本來真面目，將謂人題德嶠詩。
臨安縣請就海會寺開堂，師拈疏示眾云：文彩未彰，消息已露；文彩既彰，難為蓋覆。既不通蓋覆，卻煩表白朗宣一徧。宣疏了，師顧視大眾云：知縣學士已為諸人敷揚第一義諦了也。還有眼開心悟底麼？若有，便請即今散去；其或未然，徑山卻向曲彔床上說脫空去也。遂陞座拈香。
祝圣罷，又拈香云：此一瓣香，諸佛不知，鬼神莫測，非天地之所生，亦非自然而得。前日城中已嘗拈出，今日人天普集，四眾咸臻，其間恐有未知氣息者，不免重新說破。便燒，乃就座。
僧問：堯風永扇，菩薩現宰官之身；佛日高明，盧老唱少林之曲。祝圣開堂，愿聞法要。
師云：驚天動地。
進云：憑師一滴曹谿水，四海為霖報我皇。
師云：一鴈初歸四海秋。
進云：金輪統御三千界，玉歷延鴻百萬春。
師云：阿誰不愿？
問：三圣道：我逢人即出，出則不為人。意旨如何？
師云：殺人不用刀。
進云：興化道：我逢人即不出，出則便為人。又作麼生？
師云：活人何必劍。
進云：正當出與未出時如何？
師云：無須鎖子兩頭搖。
進云：專為流通去也。
師云：徑山今日失利。乃云：佛法至當，不在問答處。直饒問似普慧云興，答如普賢瓶瀉，若不識其要妙，只成戲劇之談，於道有何所益？據實而論，盡是癡狂外邊走。所以大覺世尊為一大事因緣故，出現於世，以種種微密善巧方便成就眾生，開示悟入佛之知見。起道樹，詣鹿苑，先為憍陳如等轉四諦法輪，四十九年三百六十余會，隨眾生根器所宜，次第開演，令其各各聞法解悟，出離生死。末後臨般涅盤，於人天百萬眾前拈華普示，唯金色頭陀破顏微笑，遂云：吾有正法眼藏，涅盤妙心，分付於汝。自是西天四七，東土二三，天下老和尚各各以心傳心，相續不斷。
若不識其要妙，一向溺於知見，馳騁言詞，正法眼藏流布豈到今日？到這，須是個不求諸圣，不重己靈底出格道人，方能荷擔此個大事。且那個是出格道人？不見昔日江西馬大師遣西堂智藏馳書上徑山國一禪師，國一開緘，見一圓相，遂索筆對智藏於圓相中點一點，智藏罔措。這個豈不是格外消息？若作格外商量，又卻不是。諸人且作麼生辯明？時中如何受用？
適來知縣學士疏中有言，馬師圓相，遠緘千里之清規；欽老機鋒，點破一時之群惑。群惑既破，則人人腳根下大事洞明。大事既明，則十二時中折旋俯仰，彈指謦欬，無非佛之妙用。既是佛之妙用，則不從人得。既不從人得，亦不在己躬。既不在己躬，則內不放出，外不放入。既外不放入，則外息諸緣；內不放出，則內心無喘。既內心無喘，外息諸緣，則一切智通無障礙。既無障礙，則一切智智清凈，無二無二分，無別無斷故。正當恁麼時，不是世間法，亦非出世間法，拽取占波國與新羅國鬬額豈是分外？雖然如是，更有事在。敢問諸人：只如忠國師為甚麼卻道欽師猶被馬師惑？即今莫有定當得出底麼？若定當得出，許你諸人盡是出格道人；其或未然，徑山據欵結案去也。良久，云：在舍只言為客易，臨筌方覺取魚難。
上堂，僧問：靈山會上，迦葉親聞；少室峰前，神光得髓。即今座下，誰是知音？
師云：裂破舌頭。
進云：可謂卞氏場中多巨璞，孟嘗門下足高賓。
師云：瓦礫不勞拈出。
進云：爭奈鋒前有異，句無私。
師云：誰是知音者？
進云：少室巖前金鳳舞，徑山峰頂玉雞啼。
師云：兩重公案。
問：達磨西來，單傳心印，直指人心，見性成佛。只如德山入門便棒，臨濟入門便喝，未審是同是別？師噓噓。
進云：恁麼則不離當處常湛然，覓即知君不可見。
師云：魚行水濁。
進云：爭奈蹋著秤鎚硬似鐵。
師云：引不著。
進云：頭頭垂示處，子細好生觀。
師云：放你三十棒。乃云：不用安排，切莫造作。造作安排，無繩自縛。不安排，不造作，善財彈指登樓閣，秘魔放下手中叉，普化入市搖鈴鐸。
上堂，舉：盤山云：心月孤圓，光吞萬象，光非照境，境亦非存，光境俱亡，復是何物？洞山云：光境未亡，復是何物？
師云：白鷺下田千點雪，黃鸝上樹一枝華。
上堂，僧問：溈仰當時相見處，插鍬叉手意如何？
師云：兩眼對兩眼。
進云：沒弦琴上知音少，父子彈來格調高。
師云：你且道在插鍬處？在叉手處？
進云：竿頭絲線從師弄，不犯清波意自殊。
師云：又卻恁麼去也。
乃云：有句無句，如藤倚樹。碧眼胡兒，不知落處。且道落在甚麼處？驀拈拄杖召大眾云：看看！直下來也，急著眼覷。擲下拄杖。
出鄉歸，上堂，舉：五祖師翁出隊歸，示眾云：出隊半個月，眼不見鼻孔，失卻祖師禪，拾得個骨董，且道向甚處著？一分奉釋迦牟尼佛，一分奉多寶佛塔。徑山法孫出隊八十余日，鼻孔常與眼睛相見，亦無祖師禪可失，亦不曾拾得骨董。既無骨董，則無以奉釋迦牟尼佛，亦無以奉多寶佛塔。畢竟得個甚麼？夜靜水寒魚不食，滿船空載月明歸。
上堂：去年臘月二十五有恁麼消息，今年臘月二十五無恁麼消息。有恁麼消息，是諸人分上事，徑山不預；無恁麼消息，是徑山分上事，諸人無分。或有人問徑山：未審是甚麼消息？驀拈拄杖云：不得動著！動著打折你驢腰。擲拄杖，下座。
歲旦上堂，拈拄杖，空中作書字勢云：正朝把筆，萬事皆吉；應時納佑，慶無不宜。若作世諦流布，平地吃交；更在佛法商量，眉須墮落。卓拄杖，下座。
上堂：買鐵得真金，求雨得瑞雪，五峰玉琢成，千樹銀華結。龍王降吉祥，普賢呈丑拙，三世如來秘密門，今日一時都漏泄。雖然如是，這有一處可疑。且道疑個甚麼？恐日出後一場漏逗。
上堂：元宵佳節同歡樂，處處咸然無盡燈，火光爍破勝熱面，夜神忽患冷頭疼。參。
上堂，舉：僧問長沙：如何轉得山河大地歸自己去？沙云：如何轉得自己歸山河大地去？
師云：轉山河大地歸自己則易，轉自己歸山河大地則難。大人道得不難不易句，卻來徑山手請棒吃。
上堂：二月仲春，久雨不晴，云門一劄，德非有鄰。乃顧視大眾云：劄！復云：慚惶殺人。
不動居士至，上堂，僧問：徑山布龍蛇陣，居士疋馬單槍，當恁麼時，如何相見？
師云：老僧打退鼓。
進云：一個老大蟲，撞著重牙虎。
師云：你還聞雷聲麼？
進云：只為學人聞得慣。
師云：且莫詐明頭。
進云：卻請和尚道。
師云：我若道，你須百雜碎。
進云：慶快平生去也。
師噓噓，乃云：眼空宇宙渾無物，大坐當軒孰敢窺？選佛選官俱已了，同途把手不同歸。敢問大眾：既同途，又把手，為甚麼不同歸？莫將鶴唳誤作鸎復舉：陸亘大夫問南泉云：肇法師也甚奇怪，解道：天地與我同根，萬物與我一體。南泉遂指庭前華謂大夫曰：時人見此一株華，如夢相似。
師云：這一則公案流布叢林近三百載，中間有無數善知識出世，只是未嘗有一人與伊分明判斷，徑山今日與伊斷卻。若向理上看，非但南泉謾他陸亘一點不得，亦未摸著佗腳下一莖毛在；若向事上看，非但陸亘謾佗南泉一點不得，亦未夢見佗汗臭氣在。或有人出來道：大小徑山說理說事。即向佗道：但向理事上會取。
上堂：一不成只，兩不成雙。喝一喝，云：是甚麼？劍號巨闕，珠稱夜光。
上堂，僧問：老東山也恁麼舉，老圜悟也恁麼舉，未審和尚如何舉？
師云：一手不獨拍，兩手鳴摑摑。
進云：金不博金，水不洗水。
師云：蹉過了也不知。
進云：上是天，下是地，蹉過個甚麼？
師云：金不博金，水不洗水聻進云：直下來也急著眼看。
師云：依舊跳不出。乃舉：僧問投子：一大藏教還有奇特事也無？投子云：演出大藏教。又一老宿云：演入大藏教。
師云：演出演入則不無二老，若是奇特事，三生六十劫也未夢見在。
無上禪師忌日上堂：適來未擊鼓已前，無上禪師已為諸人入泥入水，葛藤不少，徑山不可更向土上加泥。便下座。
上堂，舉：永嘉云：江月照，松風吹，永夜清宵何所為？佛性戒珠心地印，霧露云霞體上衣。
師云：這個阿師好與三十棒。且道過在甚處？不合偷常住物入衣鉢下。
上堂，舉：教云：應如是知，如是見，如是信解，不生法相。
師舉起拂子云：這個是徑山拂子，喚甚麼作法相？法相既不可得，又知個甚麼？見個甚麼？信個甚麼？解個甚麼？復舉起云：這個是法相，卻喚甚麼作拂子？拂子既不可得，如是知，如是見，如是信解，又有甚麼過？正當恁麼時，轉身一句作麼生道？千重百帀無回互，大家靜處薩婆訶。
上堂：今朝又是四月一，那事全然沒消息，衲僧皮草久不乾，且喜日頭東畔出。參。
浴佛上堂：今朝正是四月八，凈飯王宮生悉達，吐水九龍天外來，捧足七蓮從地發。點胸點肋獨稱尊，大口開張自矜伐，都盧住世七旬余，四十九年恣忉怛。賴有云門老跛師，一棒當時要打殺。人人盡道報佛恩，將此深心奉塵剎，獨有徑山即不然。既不然，合作麼生？下座同到殿上，為諸人說破。
上堂，拈拄杖，卓一下，召大眾云：還聞麼？復舉起云：觀世音菩薩來也，在徑山拄杖頭上，口喃喃地道：諸行無常，是生滅法；生滅既滅，寂滅現前。拈須彌盧於掌上，向針眼打秋千。直饒便恁麼見得徹去，猶較拄杖子十萬八千。且道徑山拄杖子有甚麼奇特？擲下云：不直半分錢。
上堂：徑山無寸土莊田，今夏隨宜結眾緣。慵論道，嬾談禪，拄杖挑來個個圓。不用息心除妄想，大家吃飯了噇眠。噇
眠則不無，或若夢中有人索飯錢又作麼生？依稀似曲才堪聽，又被風吹別調中。
上堂，僧問：法身有三種病、二種光。光即不問，未審法身還具四大也無？
師云：具。
進云：如何是法身？
師云：地水火風。
進云：如何是四大？
師云：漆桶不快。
進云：法身向上還更有事也無？
師云：但向下會取。
乃舉：僧問趙州：如何是出來底人？州云：諸佛菩薩。
師云：大小趙州元來膽小。或有人問徑山：如何是出來底人？向他道：泥豬疥狗。佗若道：徑山舌頭得恁麼自在。我也知你是個漆桶。
上堂，僧問：萬機休罷，獨坐大方，猶是向下事。如何是向上事？
師云：癡人面前不得說夢。
進云：老和尚三寸甚密。
師云：眾眼難謾。
進云：只如僧問洞山：如何是佛？云：麻三斤。又作麼生？
師云：大鵬展翅蓋十洲，籬邊之物空啾啾。乃云：昨日晴，今日雨，時分不相應，三日後看取。拍禪床，下座。
上堂，僧問：情生智隔，想變體殊。情未生時，隔從何得？
師云：元來是個飯袋子。
進云：未審意旨如何？
師云：隔。乃拈拄杖，舉：三圣云：我逢人即出，出則不為人。卓一下，云：賊身已露，放過不可。
興化聞，云：我逢人即不出，出則便為人。又卓一下，云：已露賊身，不可放過。大凡宗師決斷是非，要得開人眼目，不可一向盲枷瞎棒。且道這兩個老漢有甚麼過？擲下云：龍蛇易辯，衲子難謾。
上堂，舉：僧問洞山：寒暑到來，如何回避？山云：何不向無寒暑處去？僧云：如何是無寒暑處？山云：寒時寒殺闍黎，熱時熱殺闍黎。又僧問一老宿：時節恁麼熱，向甚處回避？宿云：向鑊湯爐炭回避。僧云：鑊湯爐炭如何回避？宿云：眾苦不能到。
師云：二老宿，一人在寒暑垂手，一人在寒暑外垂手。寒暑垂手者，不見有寒暑之相；寒暑外垂手者，通身是寒暑。徑山恁麼道，諸人還辯明得麼？若辯明得，南天臺，北五臺；若辯明不得，今日熱如昨日。
上堂，僧問：教中道：塵塵說，剎剎說，無間歇。未審以何為舌？師拍禪床右角一下。
進云：世尊不說說，迦葉不聞聞也。師拍禪床左角一下。
進云：也知今日令不虛行。
師云：識甚好惡？
乃舉：趙州問南泉：知有底人向甚麼處去？泉云：山前檀越家作一頭水牯牛去。州云：謝師答話。泉云：昨夜三更月到窗。云峰云：南泉若無後語，洎被打破蔡州。
師云：云峰老人失卻一只眼，殊不知只因後語，當下打破蔡州。
上堂，舉：興化謂克賓維那曰：汝不久為唱導之師。賓云：不入這保社。化云：汝會了不入？不會不入？賓云：總不恁麼。化便打云：克賓維那法戰不勝，罰錢五貫，設饡飯一堂。來日，興化自白槌云：克賓維那法戰不勝，罰錢五貫，設饡飯一堂，仍須出院。云居舜和尚云：大冶精金，應無變色。其奈興化令行太嚴，不是克賓維那，也大難承當。總似而今泛泛之徒，翻轉面皮多少時也？
師云：云居恁麼道，未免拗曲作直。徑山即不然，要作臨濟炟赫兒孫，直須翻轉面皮始得。
上堂，僧問：臨濟云：吾滅後，不得滅卻吾正法眼藏。三圣出云：誰敢滅卻和尚正法眼藏？如何是正法眼藏？
師云：彥詵賊漢又爭會正法眼藏？
進云：臨濟道：或有人問，你又作麼生？三圣便喝。濟云：誰知吾正法眼藏向這瞎驢邊滅卻！意旨如何？
師云：利動君子。
乃舉：罽賓國王仗劍問師子尊者曰：師得蘊空否？尊者曰：已得蘊空。王曰：脫生死否？尊者曰：已脫生死。王曰：可施我頭？尊者曰：身非我有，豈況於頭？王遂斬之，白乳高丈余，王臂自落。雪竇云：作家君王，天然猶在。黃龍新和尚云：黃龍要問雪竇：既是作家君王，因甚臂落？
師云：孟八郎漢又恁麼去也。