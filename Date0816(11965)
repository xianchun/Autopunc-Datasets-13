師與鐘司徒向火次，鐘問：三界焚燒時，如何出得？
師以香匙撥開火，鐘擬議，師撥火云：司徒！司徒！鐘忽有省。
師初參洞山，問：諸圣以何為命？
洞山曰：以不間斷。
師曰：還有向上事也無？
洞山曰：有。
師曰：如何是向上事？
洞山曰：不從間斷。師於言下有省。
僧問：如何是深深處？
師曰：矮子渡深溪。
問：赤腳時如何？
師曰：何不脫卻？
師到坦長老處，坦曰：夫參學，一人所在亦須到，半人所在亦須到。
師便問：一人所在即不問，如何是半人所在？坦無對。
後令小師問師，師曰：汝欲識半人所在麼？也只是弄泥團漢。
到堯庵，乃提起絳子云：得恁麼胡毿毿地。
庵云：莫錯認定盤星。
師曰：恰是。
訪保寧，於中路相遇，便問：兄是道伴中人。乃點鼻頭曰：這個礙塞我不徹，與我拈卻少時，得麼？
寧曰：和尚有來多少時？
師曰：噫！幾賺我踏破一緉草鞋。便回。
師往國泰，深乃領眾出接，至門首，師乃指金剛云：者兩個漢在這作什麼？深揎拳作金剛勢。
師云：殿黃面老子笑你。
師在招慶，因普請去王太傅宅取木佛，傅乃問大眾云：忽遇丹霞又作麼生？眾無語。
師當時捧起向頂上云：也要分付著人。
僧問：如何是實際理地？
師曰：南贍部洲，北郁單越。
云：恁麼則事同一家。
師曰：隔須彌在。
玄沙問：三界惟心，汝作麼生會？
師指椅子曰：和尚喚這個作甚麼？
曰：椅子。
師曰：和尚不會三界惟心。
曰：我喚這個作竹木，汝喚作甚麼？
師曰：桂琛亦喚作竹木。
曰：盡大地覓一個會佛法底人不可得。師自爾愈加激勵。
師侍沙在方丈說話，夜深，侍者閉卻門，沙曰：門總閉了，汝作麼生得出去？
師曰：喚甚麼作門？
問僧：甚處來？
曰：南方來。
師曰：南方知識有何言句示徒？
曰：彼中道：金屑雖貴，眼著不得。
師曰：我道須彌在汝眼。
保福僧到，師問：彼中佛法如何？
答曰：有時示眾云：塞卻你眼，教你覷不見；塞卻你耳，教你聽不聞；坐卻你意，教你分別不得。
師曰：吾問你：不塞你眼，見個甚麼？不塞你耳，聞個甚麼？不坐你意，作麼生分別？
師見僧，舉拂子曰：還會麼？
曰：謝和尚慈悲示學人。
師曰：見我豎拂子便云示學人，汝每日見山見水，可不示汝？
又見僧來，舉拂子，其僧贊嘆禮拜，師曰：見我豎拂子便禮拜贊嘆，那掃地豎起掃帚，為甚麼不贊嘆？
上堂：諸上座不用低頭思量，思量不及，便道不用揀擇。委得下口處麼？汝向什麼處下口？試道看。還有一法近得汝，還有一法遠得汝麼？同得汝，異得汝麼？既然如是，為甚麼卻特地艱難去？
上堂：宗門玄妙，為當只恁麼也？更別有奇特？若別有奇特，汝且舉將來看；若無，去，不可將兩個字便當卻宗乘也。何者兩個字？謂宗乘教乘也。汝才道著宗乘，便是宗乘；道著教乘，便是教乘。禪德！佛法宗乘原來由汝口安立名字，作取說取便是也，斯須向這說平說實，說圓說常。禪德！汝喚甚麼作平實？把甚麼作圓常？傍家行腳理須甄別，莫相埋沒，得些子聲色、名字貯在心頭，道我會解，善能揀辨。汝且會個甚麼？揀個甚麼？記持得底是名字，揀辨得底是聲色。若不是聲色、名字，汝又作麼生記持、揀辨？風吹松樹也是聲，蝦蟆老鵶叫也是聲，何不那聽取揀辨去？若那有個意度模樣，只如老師口，又有多少意度與上座？莫錯！即今聲色摐摐地，為當相及？不相及？若相及，即汝靈性金剛秘密，應有壞滅去也。何以如此？為聲貫破汝耳，色穿破汝眼，因緣即塞卻汝幻妄，走殺汝聲色，體爾不可容也。若不相及，又甚麼處得聲色來？會麼？相及不相及，試裁辨看。
少間又道：是圓常、平實，甚麼人恁麼道？未是黃夷村漢解恁麼說，是他古圣垂些子相助顯發。今時不識好惡，便安圓實，道我別有宗風玄妙。釋迦佛無舌頭，不如汝些子便恁麼點胸。若論殺、盜、婬罪，雖重猶輕，尚有歇時，此個謗般若，瞎卻眾生眼，入阿鼻地獄吞鐵丸，莫將為等閑。所以古人道：過在化主，不干汝事。珍重！
師於玄沙室中，參訊居首。因問：如何是第一月？
沙曰：用汝個月作麼？師從此悟入。
上堂：我此間粥飯因緣為兄弟舉唱，終是不常，欲得省要，卻是山河大地與汝發明。其道既常，亦能究竟。若從文殊門入者，一切無為土木瓦礫助汝發機；若從觀音門入者，一切音響，蝦蟆、蚯蚓助汝發機；若是普賢門入者，不動步而到。以此三門方便示汝，如將一只折箸攪大海水，令彼魚龍知水為命。會麼？若無智眼而審諦之，任汝百般巧妙，不為究竟。
師問了院主：只如先師道：盡十方世界是真實人體。你還見僧堂麼？
了曰：和尚莫眼花。
師曰：先師遷化，肉猶煖在。
師初參保福。福一日入大殿，睹佛像，乃舉手問師曰：佛恁麼，意作麼生？
師曰：和尚也是橫身。
福曰：一橛我自收取。
師曰：和尚非惟橫身。福然之。
僧問：色身敗壞，如何是堅固法身？
師曰：山花開似錦，澗水碧如藍。
雪竇顯頌：
問曾不知，答還不會。月冷風高，古巖寒檜。堪笑路逢達道人，不將語默對。
手把珊瑚鞭，驪珠盡擊碎。不擊碎，增瑕纇，國有憲章，三千條罪。
一日，謂弟子曰：眾生不能解脫者，情累爾。悟道易，明道難。
問：如何得明道去？
師曰：但脫情見，其道自明矣。夫明之為言信也，如禁蛇人信其咒力藥力，以蛇綰弄，揣懷袖中，無難；未知咒藥等力者，怖駭棄去。但諦見自心，情見便破，今千疑萬慮不得用者，是未見自心者也。
上堂：諸人會麼？但向街頭市尾、屠兒魁劊、地獄鑊湯處會取。若恁麼會得，堪與人天為師；若向衲僧門下，天地懸殊。更有一般底，只向長連床上作好人去。汝道此兩般人，那個有長處？無事，珍重！
問僧：不壞假名而談實相，作麼生？
僧指椅子曰：這個是椅子。
師以手撥椅曰：與我將鞋袋來！僧無對。
師曰：這虛頭漢！
云門聞，乃云：須是我祥兄始得。
上堂：我有三句語示汝諸人，一句函蓋乾坤，一句截斷眾流，一句隨波逐浪，作麼生辨？若辨得出，有參學分；若辨不出，長安路上輥輥地。
示眾：俱胝和尚但有問答，只豎一指頭，寒則普天普地寒，熱則普天普地熱。
上堂：但參活句，莫參死句，活句下薦得，永劫無滯。一塵一佛國，一葉一釋迦是死句；揚眉瞬目，舉指豎拂是死句；山河大地，更無誵訛是死句。
時有僧問：如何是活句？
師曰：波斯仰面看。
曰：恁麼則不謬去也。師便打。
師住後更不作法嗣書，只將三轉語上云門。
僧問：如何是道？
師曰：明眼人落井。
問：如何是吹毛劍？
師曰：珊瑚枝枝撐著月。
問：如何是提婆宗？
師曰：銀盌盛雪。
云門見曰：他後老僧忌日，只消舉此三轉語，足以報恩。
僧問洞山初和尚：如何是佛？
初曰：麻三斤。
師聞之，乃曰：向南有竹，向北有木。
一日，云門問師：今日吃得幾個胡餅？
師曰：五個。
門曰：露柱吃得幾個？
師曰：請和尚茶堂吃茶。
師一日訪白兆，兆曰：老僧有個木魚頌。
師曰：請舉看。
兆曰：伏惟爛木一橛，佛與眾生不別。若以杖子擊著，直得圣凡路絕。
師曰：此頌有成褫？無成褫？
兆曰：無成褫。
師曰：佛與眾生不別呢？
侍僧救曰：有成褫。
師曰：直得圣凡路絕呢？當時白兆一眾失色。
師初參云門，門問：近離甚處？
師曰：查渡。
門曰：夏在甚處？
師曰：湖南報慈。
曰：幾時離彼？
師曰：八月二十五。
門曰：放汝三頓棒。
師至明日卻上問訊：昨日蒙和尚放三頓棒，不知過在甚麼處？
門曰：飯袋子！江西、湖南便恁麼去。
師於言下大悟，遂曰：他後向無人處，不蓄一粒米，不種一莖菜，接待十方往來，盡與伊抽釘拔楔，拈卻炙脂帽子，脫卻鶻臭布衫，教伊灑灑地作個無事衲僧，豈不快哉！
門曰：你身如椰子大，開得如詐僧問：深山巖崖還有佛法也無？
師曰：有。
曰：如何是深山巖崖中佛法？
曰：奇怪石頭形似虎，火燒松樹勢如龍。
僧問：達摩未傳心地印，釋迦未解髻中珠，此時若問西來意，還有西來意也無？
師曰：六月雨淋淋，寬其萬姓心。
曰：恁麼則云散家家月，春來處處花。
師曰：腳跟下到金剛水際是多少？僧無語。
師曰：祖師西來，特唱此事，自是上座不薦。所以從門入者，不是家珍，認影迷頭，豈非大錯？既是祖師西來，特唱此事，又何必更對眾忉忉？珍重！
師所至少留，見知識五十四人，括磨搜剝，窮極隱秘。後至臨川謁法眼，眼一見，深契之。師以徧涉叢林，但隨眾而已，無所咨參。
有僧問法眼禪師曰：十二時中如何得頓息萬緣去？
法眼曰：空與汝為緣耶？色與汝為緣耶？言空為緣，則空本無緣；言色為緣，
則色心不二。日用果何物為汝緣乎？師聞悚然異之。
又有問者曰：如何是曹源一滴水？
法眼曰：是曹源一滴水。
於是師大悟於座下，平生疑滯渙若冰釋，感涕沾衣。法眼曰：汝當大弘吾宗，行矣，無自滯。
興教明和尚問曰：飲光持釋迦丈六之衣在雞足山，候彌勒下生，將丈六之衣披在千尺之身，應量恰好。只如釋迦身長丈六，彌勒身長千尺，為復是身解短耶？衣解長耶？
師曰：汝卻會。明拂袖便出去。
師曰：小兒子，山僧若答汝不是，當有因果；汝若不是，吾當見之。
明歸七日，吐血，浮光和尚勸曰：汝速去懺悔。
明乃至師方丈，悲泣曰：愿和尚慈悲，許某懺悔。
師曰：如人倒地，因地而起，不曾教汝起倒。
明又曰：若許懺悔，某當終身給侍。
師為出語曰：佛佛道齊，宛爾高低，釋迦彌勒，如印印泥。
僧問：承古有言：若人見般若，即被般若縛；若人不見般若，亦被般若縛。既見般若，為甚麼卻被縛？
師曰：你道般若見甚麼？
曰：不見般若，為甚麼亦被縛？
師曰：你道般若甚麼處不見？乃曰：若見般若，不名般若；不見般若，亦不名般若。且作麼生說見不見？所以古人道：若欠一法，不成法身；若剩一法，不成法身；若有一法，不成法身；若無一法，不成法身。此是般若之真宗也。
示眾：真宗不二，萬德無言，正當明時，如王寶劍。所以如來於一切處成等正覺，於刀山劍樹上成等正覺，於鑊湯罏炭成等正覺，於棒下成等正覺，於喝下成等正覺。所以一動一靜，一去一來，一生一滅，未曾有纖毫異相，未曾有纖毫別相，更無毫厘絲發許作見聞心識解會。何故？誠謂是非路絕，妙性天機。所以云：汝生我亦生，汝殺我亦殺，生殺輪王機，交馳激電掣。
上堂：佛法現成，一切具足。豈不見道：圓同太虛，無欠無余。若如是也，且誰欠誰剩？誰是誰非？誰是會者？誰是不會者？所以道：東去亦是上座，西去亦是上座，南去亦是上座，北去亦是上座。因甚麼卻成東西南北？若會得，自然見聞覺知路絕，一切諸法現前。何故如此？為法身無相，觸目皆形；般若無知，對緣而照。一時徹底會取好。諸上座！出家兒合作麼生？此是本有之理，未為分外。識心達本源，故名為沙門。若識心皎皎地，實無絲毫障礙。上座！久立，珍重！
上座：古圣方便猶如河沙。祖師道：非風幡動，仁者心動。斯乃無上心印法門。我輩是祖師門下客，合作麼生會祖師意？莫道風幡不動，汝心妄動；莫道不撥風幡，就風幡通取；莫道風幡動處是甚麼。有云附物明心，不須認物；有云色即是空；有云非風幡動，應須妙會；如是解會，與祖師意旨有何交涉？既不許如是會，諸上座便合知悉。若於這徹底悟去，何法門而不明？百千諸佛方便一時洞了，更有甚麼疑情？所以古人道：一了千明，一迷萬惑。
上堂：毛吞巨海，海性無虧；纖芥投鋒，鋒利無動。見與不見，會與不會，唯我知焉。乃有頌曰：
暫下高峰已顯揚，般若圓通遍十方。
人天浩浩無差別，法界縱橫處處彰。珍重！
上堂：古者道：如何是禪？三界綿綿。如何是道？十方浩浩。因甚麼道三界綿綿？何處是十方浩浩底道理？要會麼？塞卻眼，塞卻耳，塞卻舌、身、意，無空闕處，無轉動處。上座作麼生會？橫亦不得，豎亦不得，縱亦不得，奪亦不得，無用心處，亦無施設處。若如是會得，始會法門絕揀擇，一切言語絕滲漏。曾有僧問：作麼生是絕滲漏底語？向他道：口似鼻孔甚好。上座如此會，自然不通風去。如識得，盡十方世界是金剛眼睛。無事，珍重！
上堂，僧問：欲入無為海，先乘般若船。如何是般若船？
師曰：常無所住。
曰：如何是無為海？
師曰：且會般若船。
問：古德道：登天不借梯，徧地無行路。如何是登天不借梯？
師曰：不遺絲發地。
曰：如何是徧地無行路？
師曰：適來向你道甚麼？乃曰：百千三昧門、百千神通門、百千妙用門，盡不出得般若海中。何以故？為於無住本建立諸法。所以道：生滅去來，邪正動靜，千變萬化，是諸佛大定門，無過於此。諸上座！大家究取。珍重！
上堂，舉：古者道：吾有一言，天上人間，若人不會，綠水青山。且作麼生是一言底道理？古人語須是曉達始得，若是將言而名於言，未有個會處。良由究盡諸法根蒂，始會一言不是一言半句，思量解會，喚作一言。若會，言語道斷，心行處滅，始到古人境界。亦不是閉目藏睛，暗中無所見，喚作言語道斷。且莫賺會，佛法不是這個道理。要會麼？假饒經塵沙劫說，亦未曾有半句到諸上座；經塵沙劫不說，
亦未曾欠少半句，應須徹底會去始得。若如是酙酌名言，空勞心力，并無用處。與諸上座共相證明，後學初心，速須究取。久立，珍重！
師有偈曰：
通玄峰頂，不是人間。
心外無法，滿目青山。
法眼聞，曰：即此一頌，可起吾宗。
師以涅盤四種聞示學者，諸方目為韶國師四料揀，云：聞聞、聞不聞、不聞聞、不聞不聞。