荊門軍玉泉窮谷宗璉禪師，合郡云門人，族董氏。兒時有異言，幼師廣化了達，試法華，凡兩奏名，恩乃及，剃染登戒，之成都大慈講習。往參信相昌禪師，值上堂，僧問：法法不隱藏，古今常顯露。如何是顯露底法？
曰：山河大地。師聞微有得。
出關謁鹿苑業、文殊道、佛性泰，皆未釋所滯。往扣月庵於道吾，隨居福嚴，每舉云門放洞山三頓棒話詰之，語不契。一日，普請擔采至彌陀嶺，倦甚，去檐，噓之，忽大悟，拊掌笑曰：快活！快活！
亟歸，擬白月庵，庵見來，乃曰：信吾不賺汝。師禮謝，於是命首眾說法，衲子踵隨，竟晦迹南岳二十年。
居思大三生藏亦久，因號璉三生。會上封虛席，潭帥龍圖劉公昉力挽開法，未幾引退。復住報恩、福嚴及龍王玉泉。
開堂日，問答已，乃曰：衲僧向人天眾前一問一答，一擒一縱，一卷一舒，一挨一拶，須是具金剛眼睛始得。若是念話之流，君向西秦，我之東魯，於宗門中殊無所益。這一段事，不在有言，不在無言，不礙有言，不礙無言。古人垂一言半句，正如國家兵器，不得已而用之。橫說豎說，只要控人入處，其實不在言句上。今時人不能一徑徹證根源，只以語言文字而為至道。一句來，一句去，喚作禪道，喚作向上向下，謂之菩提涅盤，謂之祖師巴鼻，正似鄭州出曹門。從上宗師會中，往往真個以行腳為事底，才有疑處，便對眾決擇。只一句下見諦明白，造佛祖直指不傳之宗，與諸有情盡未來際，同得同證，猶未是泊頭處。豈是空開唇皮，胡言漢語來？
所以南院示眾云：諸方只具啐啄同時眼，不具啐啄同時用。時有僧問：如何是啐啄同時用？院曰：作家不啐啄，啐啄同時失。僧云：猶是學人問處。院曰：如何是你問處？僧云：失。院便打。其僧不契，後至云門會中，因二僧舉此話，一僧云：當時南院棒折那！其僧忽悟，即回南院，院已遷化。時風穴作維那，問曰：你是問先師啐啄同時話底僧那？云：是。穴曰：你當時如何？云：我當時如在燈影行。穴曰：你會也。大眾！暗穿玉線，密度金針，如水入水，似金博金。敢問大眾：啐啄同時是親切處，因甚卻失？若也會得，堪報不報之恩，共助無為之化，便可橫身宇宙，獨步大方。若跳不出，依前只在架子下。
上堂，拈拄杖曰：破無明暗，截生死流，度三有城，泛無為海，須是識這個始得。遂召大眾曰：喚作拄杖則觸，不喚作拄杖則皆寂子不會。
師曰：問既一般，答亦相似，為甚麼肯一不肯一？要識溈山麼？腳踏西溪流去水，手持南岳寄來書。
上堂：宗乘一唱殊途絕，萬別千差俱泯滅。通身是口難分雪，金剛腦後三斤鐵。好大哥！
上堂，舉：麻谷持錫到章敬，又到南泉。
師曰：是，是，放出南山真鼈鼻；不是，不是，勒回千里追風驥。終成敗壞可憐生，塞斷咽喉無出氣。無出氣，有巴鼻，趙州東壁掛葫蘆，堪笑維摩談不二。
僧問：保壽開堂，三圣推出一僧，保壽便打，意旨如何？
曰：利動君子。
云：惟復棒頭有眼？惟復見機而作？
曰：獼猴系露柱。
云：只如三圣道：你恁麼為人，瞎卻鎮州一城人眼。又作麼生？
曰：錦上鋪華又一重。
問：行腳逢人時如何？
曰：一不成，二不是。
云：行腳不逢人時如何？
曰：虎齩大蟲。
云：只如慈明道：釣絲絞水。意作麼生？
曰：水浸鋼石卯。
問：三圣道：我逢人即出，出則不為人。意旨如何？
曰：兵行詭道。
云：興化道：我逢人即不出，出則便為人。又作麼生？
曰：綿裹秤鎚。
問：不落因果，為甚麼墮野狐身？
曰：廬山五老峰。
云：不昧因果，為甚麼脫野狐身？
曰：南岳三生藏。
云：只如不落不昧，未審是同是別？
曰：倚天長劍逼人寒。
問：北斗藏身時如何？
曰：從地涌出。
云：便恁麼去時如何？
曰：波斯讀梵書。
問：初生孩子還具六識也無？趙州道：急水上打球子。意旨如何？
曰：兩手扶犂水過膝。
云：只如僧又問投子：急水上打球子，意旨如何？云：念念不停流。又作麼生？
曰：水晶甕浸波斯。
問：楊岐道：三腳驢子弄蹄行。意旨如何？
曰：過蓬州了，便到巴州。
問：有句無句，如藤倚樹時如何？
曰：昨夜祝融生兩角。
云：樹倚藤枯，句歸何處？
曰：今朝突兀又麼光。
云：只如溈山呵呵大笑又作麼生？
曰：海水逆流。
云：羅山道：道吾是個舘驛撮馬糞漢。又且如何？
曰：衣穿肉露。
問：文殊是七佛之師，為甚麼出女子定不得？
曰：鬧處莫出頭。
云：罔明為甚麼卻出得？
曰：放屁合著大石調。
云：一等是個時節，為甚麼有出得出不得？
曰：這有人教唆詞訟。
問：達磨未來時如何？
曰：云籠岳頂。
云：來後如何？
曰：雨灑瀟湘。
問：世尊拈華，迦葉微笑，意旨如何？
曰：路窮山轉。
云：冤有頭，債有主。
曰：蘇嚧蘇嚧。
云：忽然百萬大眾一時笑時如何？
曰：你見個甚麼？僧禮拜。
師曰：賺殺一船人。
問：如何是佛法大意？
曰：騎牛穿市過。
云：學人買鐵得金。
曰：父南子北。
紹興庚辰十二月二十三日，集眾出衣盂，令於寺南建二窣堵，一以存吾報身劫灰之余，一以奉四眾靈骨。書偈而逝，七日闍維，獲設利五色，眾咸得之，以正月二十四歸骨奉藏焉。壽六十四，臘四十一。
潭州大溈行禪師，上堂曰：不是心，不是佛，不是物，且道是個甚麼？不在內，不在外，不在中間，畢竟在甚麼處？苦！苦！有口說不得，無家何處歸？
上堂，橫拄杖曰：你等諸人若向這會去，如紀信登九龍之輦；不向這會去，似項羽失千里烏騅；饒你總不恁麼，落在無事閣。若向這撥得一路，轉得身，吐得氣，山僧與你拄杖子。遂靠拄杖，下座。
上堂，舉：僧問趙州：路逢達道人，不將語默對，未審將甚麼對？州云：人從陳州來，不得許州信。
師曰：滿滿彎弓射不著，長長揮劍斫無痕。堪笑日月不到處，個中別是一乾坤。
潭州道林淵禪師，上堂曰：節近端午，乍晴乍雨，帶累達磨眼睛，特地和泥合土。二祖不會承當，雪庭枉受辛苦，引得後代兒孫各自開張門戶，或放南山毒虵，或作玄沙猛虎，雪峰連輥三球，禾山一味打鼓。山僧檢點將來，盡是葛藤露布。爭如吃飯著衣，此外更無佛祖。畢竟如何？阿便是大哥妻，師姑元是女人做。
僧問：鍾未鳴，鼓未響，托鉢向甚麼處去？德山便低頭歸方丈。意旨如何？
曰：奔雷迸火。
云：巖頭道：這老漢未會末後句在。又作麼生？
曰：相隨來也。云：巖頭密啟其意，未審那是他密啟處？
曰：萬年松在祝融峰。
云：然雖如是，只得三年。三年後果遷化。還端的也無？
曰：嚤呢噠唎吽吒。
紹興二十三年五月七日，上堂，拈拄杖，示眾曰：離卻聲色言語，道將一句來。眾無對。
師曰：動靜聲色外，時人不肯對。世間出世間，畢竟使誰會？言訖，倚杖而逝。
隨州大洪老衲祖證禪師，潭之瀏陽潘氏子。上堂曰：萬象之中獨露身，如何說個獨露底道理？豎起拂子曰：到江吳地盡，隔岸越山多。
僧問：云門問僧：光明寂照徧河沙，豈不是張拙秀才語？僧云：是。
門云：話墮也。未審那是這僧話墮處？
曰：鮎魚上竹竿。
問：離卻言句，請師直指。師豎起拂子。
僧云：還有向上事也無？
曰：有。
云：如何是向上事？
曰：速禮三拜。
隆興府石亭野庵璇禪師，上堂曰：吃粥了也未？趙州無忌諱。更令洗鉢盂，太煞沒巴鼻。悟去由來不丈夫，這僧那免受涂糊？有指示，無指示，韶石四楞渾搨地。入地獄如箭射，云岫清風生大廈。相逢攜手上高峰，作者應須辨真假。真假分，若為論？午夜寒蟾出海門。
隆興府泐潭山堂德淳禪師，信之上饒人。上堂曰：俱胝一指頭，一毛拔九牛。華岳連天碧，黃河徹底流。截卻指，急回眸，青篛笠前無限事，綠蓑衣底一時休。
常州宜興保安復庵可封禪師，三山玉融林氏子。上堂曰：天寬地大，風清月白，此是海宇清平底時節。衲僧家等閑問著，十個有五雙知有。只如夜半華嚴池吞卻楊子江，開明橋撞倒平山塔，是汝諸人還知麼？若也知去，試向非非想天道將一句來。其或未知，擲下拂子曰：須是山僧拂子始得。
上堂，舉：云門問僧：光明寂照遍河沙，豈不是張拙秀才語？僧云：是。門云：話墮也。
師曰：向道莫行山下路，果聞猿叫斷腸聲。
潭州石霜宗監禪師，上堂曰：送舊年，迎新歲，動用不離光影內。澄輝湛湛夜堂寒，借問諸人會不會？若也會，增瑕纇；若不會，依前昧。與君指個截流機，白云更在青山外。
太平州隱靜圓極彥岑禪師，臺城人也。上堂曰：韓信打關，未免傷鋒犯手；張良燒棧，大似曳尾靈龜。既然席卷三秦，要且未能囊弓裹革。煙塵自靜，我國晏然，四海九州，盡歸皇化，自然牛閑馬放。風以時，雨以時，五谷熟，萬民安，大家齊唱村田樂，月落參橫夜向闌。
上堂：今朝八月初五，好事分明為舉。嶺頭漠漠秋云，樹底鳴鳩喚雨，昨夜東海鯉魚吞卻南山猛虎。雖然有照有用，畢竟無賓無主。唯有文殊普賢，住！住！我識得你。
上堂，舉：正堂辯和尚室中問學者：蚯蚓為甚麼化為百合？
師曰：客舍并州已十霜，歸心日夜憶咸陽。無端更渡桑乾水，卻望并州是故鄉。
鄂州報恩成禪師，上堂曰：秋雨乍寒，汝等諸人青州布衫成就也未？良久，喝曰：云溪今日冷處著一把火！便下座。
平江府覺報清禪師，上堂，舉：僧問云門：如何是諸佛出身處？門云：東山水上行。
師曰：諸佛出身處，東山水上行，石壓笋斜出，岸懸華倒生。
湖州何山然首座，姑蘇人也。侍正堂之久，入室次，堂問：貓兒為甚麼偏愛捉老鼠？
曰：物見主，眼卓豎。堂欣然，因命分座。
淳熙初，終於此山。
吉州青原如禪師。僧問：達磨未來時如何？
曰：生鐵鑄崑侖。
云：來後如何？
曰：五彩畫門神。
溫州凈居尼無相大師法燈，上堂，拈拄杖，卓曰：觀音出，普賢入，文殊水上穿靴立。擡頭鷂子過新羅，石火電光追不及。咄！
溫州龍鳴在庵賢禪師，上堂，舉：崇壽示眾云：識得凳子，周匝有余。云門道：識得凳子，天地懸殊。
師曰：崇壽老漢，坐殺天下人；云門大師，走殺天下人；龍鳴即不然，識得凳子，四腳著地，要坐便坐，要起便起。
潭州大溈咦庵監禪師，會稽人也。上堂曰：木落霜空，天寒水冷，釋迦老子無處藏身。拆東籬，補西壁，撞著不空見菩薩，請示念佛三昧，也甚奇怪，卻向道：金色光明云，參退吃茶去。
上堂：老胡開一條路，甚生徑直。只云歇即菩提，性凈明心，不從人得。後人不得其門，一向奔馳南北，往復東西，極歲窮年，無個歇處。諸人還歇得麼？休！休！
上堂，舉：晦堂和尚一日問僧：甚處來？云：南雄州。曰：出來作甚麼？云：尋訪尊宿。曰：不如歸鄉好。云：未審和尚令某歸鄉，意旨如何？曰：鄉三錢買一片魚鮓如手掌大。
師曰：寧可碎身如微塵，終不瞎個師僧眼。晦堂較些子，有般漢便道，熟處難忘，有甚共語處？
然契悟，作禮曰：不因今日問，爭喪目前機？庵許之。
及徙怡山，命師首眾。閱二年，庵將順寂，以大慧所傳磨衲授之，囑令剪拂學者。安撫尚書張公澄請師繼席，不數月，拂袖云門庵。
乾道甲申，郡師大資王公之望從眾衲請居乾元，遷黃檗。又三年，移鼓山。上堂曰：要明個事，須是具擊石火，閃電光底手段，方能嶮峻崖頭全身放舍，白云深處得大安居。如其覷地覓金針，直下腦門須逆本無瑕卻有瑕。
建寧府仙州山吳十三道人者，每以己事扣諸禪，及開善歸，結茅於其左，遂往給侍。紹興庚申三月八日夜，適然啟悟，占偈呈善曰：
元來無縫罅，觸著便光輝。
既是千金寶，何須彈雀兒？
善答曰：焠地折時真慶快，死生凡圣盡平沈。仙州山下呵呵笑，不負相期宿昔心。
荊南府公安遯庵祖珠禪師，南平人也。依卍庵之久，一日，入室次，庵問僧云：如何是佛？
師聞頓契，有偈曰：
機前一句子，用處不留情。
如撞幢子弩，箭箭中紅心。
後開法公安，四眾歸仰。上堂曰：不是心，不是佛，不是物。瀝盡野狐涎，耀翻山鬼窟。平田淺草，露出焦尾大蟲；大虛寥廓中，放出遼天俊鶻。阿呵呵！露風骨，等閑拈出眾人前，畢竟分明是何物？咄！咄！
上堂：玉露垂青草，金風動白蘋，一聲寒鴈叫，喚起未惶人。
上堂：鷰子深談實相，善說法要，可惜玄沙老人漏泄向上一竅。自從一見桃華後，直至如今更不疑。禪客相逢只彈指，此心能有幾人知？大眾！這兩個老漢，一人撥動天關，一人掀翻地軸。山僧輒爾傚顰，敢繼渠儂高躅，蒼鷹爪下分餐，猛虎口中奪肉，一句當機，千足萬足。君不見古人有言兮，逢船便渡，得路便行。要會個中意，日午打三更。拍禪床，下座。
汀州報恩法演禪師，果州人也。上堂，舉俱胝豎指，師曰：佳人睡起懶梳頭，把得金釵插便休。大抵還他肌骨好，不涂紅粉自風流。
教心，見鼓山珪、凈眾岳，皆蒙印可。
後抵教忠，一日，入室，聞舉女子出定話，擬踵門，忽大悟，乃曰：自攜瓶去沽村酒，卻著衫來作主人。
忠曰：中間底是阿誰？師禮拜便出，忠哂之。
紹興己巳，會忠移住龜山，以師繼席，後遷大安及崇福。乾道丁亥，謝事，寓雪峰、東庵、洋嶼、云門。庚申春，泉守龍學王公十朋挽居法石。
受請日，上堂曰：云門山中劄硬寨已是經年，洋嶼江頭未見有毛頭星出現。舉手攀南斗，回身倚北辰，等閑拋出東山暗號，驗盡天下野狐，當機覿面不相饒，喝下跛驢成隊走。是以藥山道：未有長行而不住，未有長住而不行。欲益無所益，欲為無所為，宜作舟航，無久住此。咄！古人大似以隋珠彈雀，用趙璧抵烏，恁麼要續如來正法，大似鄭州出曹門。且道云門庵主今日赴法石請，為人底句作麼生道？八十翁翁輥繡球，直從洋嶼江心過。
春日上堂，拈拄杖，卓一下，曰：先打春牛頭。又卓一下，曰：後打春牛尾，驚起虛空入藕絲，釋迦無路潛蹤，彌勒急走千里，文殊卻知落處，撫掌大笑歡喜。且道他歡喜個甚麼？春風昨夜入門來，便見千華生碓觜。
上堂，舉：芭蕉示眾曰：你有拄杖子，我與你拄杖子；你無拄杖子，我奪卻你拄杖子。
師曰：要識芭蕉用處麼？更將歸去夢，說與欲行人。
上堂：千家樓閣，一霎秘托須彌。僧便喝，師便打。
問：知師久韞囊中寶，大衣臨筵乞借看。
曰：猛虎畫蛾眉。
云：今日小出大遇也。
曰：劍去久矣，不須刻舟。
云：只如真覺示眾道：南山有條鼈鼻虵，汝等諸人切須好看。未審此意如何？
曰：黑云遮古路。
云：長慶道：今日堂中大有人喪身失命。意作麼生？
曰：抱劍入桑林。
云：只如云門將拄杖攛向雪峰面前，峰作怕勢，又且如何？
曰：一家有事百家忙。
云：玄沙道：用南山作麼聻？
曰：也要大家知。
云：古人恁麼提持，成得甚麼邊事？
曰：兩兩三三，成群作隊。
問：禾山四打鼓，意旨如何？
曰：下下打著。
云：打著後如何？
曰：不在鼓聲中，頭頭皆漏泄。
云：雪峰見僧來，連輥出三個球子，又且如何？
曰：兄弟添十字。
云：學人未曉，乞師再指。
曰：退步思量愁殺人。
淳熙甲午春，偶微恙，寶文傳留東、西禪，無省。遂之泉南教忠，求決於晦庵，俾悅眾。會解事歸前資，偶舉香嚴擊竹因緣，豁然契悟，述偈呈庵。與，今日普請，布施大眾。良久，曰：達磨大師，無當門齒。
上堂：世尊不說說，拗曲作直；迦葉不聞聞，望空啟告；馬祖即心即佛，懸羊頭，賣狗肉；趙州勘庵主，貴買賤賣，分文不直。只如文殊是七佛之師，因甚出女子定不得？河天月暉魚分子，槲葉風微塵養茸。
上堂，卓拄杖曰：迷時只迷這個。復卓一下曰：悟時只悟這個。迷悟雙忘，糞埽堆頭重添榼。莫有向東涌西沒全機獨脫處道得一句底麼？若道不得，華藏自道去也。擲拄杖曰：三十年後。
上堂，舉：死心和尚示眾云：一人所在要須到，半人所在也須到，無人所在亦須親到一回。召大眾曰：三邊一箭收功後，四海何愁不太平。
南書記者，三山人。久依應庵，於趙州狗子無佛生禪師，上堂，舉野狐話曰：不落不昧，誣人之罪；不昧不落，無繩自縛。可憐柳絮隨春風，有時自西還自東。