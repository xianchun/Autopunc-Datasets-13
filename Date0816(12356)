我聞如是：
一時，佛游舍衛國，在勝林給孤獨園。
爾時，世尊告諸比丘：世間真實有四種受法。云何為四？或有受法現樂當來受苦報，或有受法現苦當來受樂報，或有受法現苦當來亦受苦報，或有受法現樂當來亦受樂報。
云何受法現樂當來受苦報？或有沙門、梵志，快莊嚴女共相娛樂，作如是說：此沙門、梵志於欲見當來有何恐怖，有何災患，而斷於欲，施設斷欲？此快莊嚴於女身體樂更樂觸。彼與此女共相娛樂，於中游戲，彼受此法，成具足已，身壞命終，趣至惡處，生地獄中，方作是念：彼沙門、梵志於欲見此當來恐怖，見此災患故，斷於欲，施設斷欲。我等因欲、諍欲、緣欲故，受如是極苦、甚重苦也。
猶春後月，日中極熱，有葛藤子，日炙坼迸，墮一娑羅樹下。彼時，娑羅樹神因此故而生恐怖，於是，彼樹神若邊傍種子村神、村百谷藥木有親親朋友樹神，於種子見當來有恐怖、有災患故，便往至彼樹神所，而慰勞曰：樹神勿怖！樹神勿怖！今此種子或為鹿食，或孔雀食，或風吹去，或村火燒，或野火燒，或敗壞不成種子，如是，樹神！汝得安隱。若此種子非為鹿食，非孔雀食，非風吹去，非村火燒，非野火燒，亦非敗壞不成種子，此種子不缺不穿，亦不剖坼，不為風、雨、日所中傷，得大雨漬，便速生也。
彼樹神而作是念：以何等故？彼邊傍種子村神、村百谷藥木親親朋友樹神，於種子見當來有何恐怖、有何災患，而來慰勞我言：樹神勿怖！樹神勿怖！樹神！此子或為鹿食，或孔雀食，或風吹去，或村火燒，或野火燒，或敗壞不成種子，如是，樹神！汝得安隱。若此種子非為鹿食，非孔雀食，非風吹去，非村火燒，非野火燒，亦非敗壞不成種子，此種子不缺不穿，亦不剖*坼，不為風、雨、日所中傷，得大雨漬，便速生也。成莖枝葉柔軟成節，觸體喜悅。此莖枝葉柔軟成節，觸體喜悅，樂更樂觸。
此緣樹成大枝節葉，纏裹彼樹，覆蓋在上，覆蓋在上已，彼樹神方作是念：彼邊傍種子村神、村百谷藥木親親朋友樹神，於種子見此當來恐怖，見此災患故，而來慰勞我言：樹神勿怖！樹神勿怖！此種子或為鹿食，或孔雀食，或風吹去，或村火燒，或野火燒，或敗壞不成種子，如是，樹神！汝得安隱。若此種子非為鹿食，非孔雀食，非風吹去，非村火燒，非野火燒，亦非敗壞不成種子，此種子不缺不穿，亦不剖坼，不為風、雨、日所中傷，得大雨漬，便速生也。我因種子、緣種子故，受此極苦甚重苦也。
如是，或有沙門、梵志，快莊嚴女共相娛樂，作如是說：此沙門、梵志於欲見當來有何恐怖，有何災患，而斷於欲，施設斷欲？此快莊嚴於女身體樂更樂觸。彼與此女共相娛樂，於中游戲，彼受此法，成具足已，身壞命終，趣至惡處，生地獄中，方作是念：彼沙門、梵志於欲見此當來恐怖，見此災患故，斷於欲，施設斷欲。我等因欲、諍欲、緣欲故，受如是極苦甚重苦也，是謂受法現樂當來受苦報。
云何受法現苦當來受樂報？或有一自然重濁欲、重濁恚、重濁癡，彼數隨欲心，受苦憂戚，數隨恚心、癡心，受苦憂戚。彼以苦以憂，盡其形壽，修行梵行，乃至啼泣墮淚。彼受此法，成具足已，身壞命終，必昇善處，生於天中，是謂受法現苦當來受樂報。
云何受法現苦當來亦受苦報？或有沙門、梵志裸形無衣，或以手為衣，或以葉為衣，或以珠為衣；或不以瓶取水，或不以櫆取水；不食刀杖劫抄之食，不食欺妄食；不自往，不遣信，不來尊，不善尊，不住尊；若有二人食，不在中食；不懷妊家食，不畜狗家食；家有糞蠅飛來而不食；不噉魚，不食肉，不飲酒；不飲惡水，或都不飲，學無飲行；或噉一口，以一口為足，或二、三、四乃至七口，以七口為足；或食一得，以一得為足，或二、三、四乃至七得，以七得為足；或日一食，以一食為足，或二、三、四、五、六、七日、半月、一月一食，以一食為足；或食菜茹，或食稗子，或食穄米，或食雜，或食頭頭邏食，或食麁食；或至無事處，依於無事；或食根，或食果，或食自落果；或持連合衣，或持毛衣，或持頭舍衣，或持毛頭舍衣，或持全皮，或持穿皮，或持全穿皮；或持散發，或持編發，或持散編發；或有剃發，或有剃須，或剃須發；或有拔發，或有拔須，或拔須發；或住立斷坐，或修蹲行；或有臥刺，以刺為床；或有臥草，以草為床；或有事水，晝夜手抒；或有事火，竟宿燃之；或事日、月、尊佑大德，叉手向彼。如此之比，受無量苦，學煩熱行。彼受此法，成具足已，身壞命終，必至惡處，生地獄中，是謂受法現苦當來亦受苦報。
云何受法現樂當來亦受樂報？或有一自然不重濁欲、不重濁恚、不重濁癡，彼不數隨欲心，受苦憂戚；不數隨恚心、癡心，受苦憂戚。彼以樂以喜，盡其形壽，修行梵行，乃至歡悅心。彼受此法，成具足已，五下分結盡，化生於彼而般涅盤，得不退法，不還此世，是謂受法現樂當來亦受樂報。世間真實有是四種受法者，因此故說。
佛說如是，彼諸比丘聞佛所說，歡喜奉行！
