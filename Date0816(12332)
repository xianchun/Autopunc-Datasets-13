念佛三昧，其來尚矣。自遠祖崛起廬山，肇興蓮社，六時凈行，遂成千古芳規。雖曰功高易進，乃末世行人罕獲靈驗，良由信愿不專，未能導其善行，以要歸凈土故也。今既廣邀善侶，同修凈因，若非諦審發心，那知出苦要道？凡我同人，與斯法會者，須具真實信心。茍無真信，雖念佛持齋，放生修福，祗是世間善人，報生善處受樂，當受樂時即造業，既造業已，必墮苦。正眼觀之，較他一闡提旃陀羅輩，僅差一間耳。如是信心，豈為真實？
所謂真信者，第一要信得心、佛、眾生三無差別。我是未成之佛，彌陀是已成之佛，覺性無二。我雖昏迷倒惑，覺性未曾失；我雖積劫輪轉，覺性未曾動。故曰莫輕未悟，一念回光，便同本得也。
次要信得我是理性佛、名字佛，彌陀是究竟佛，性雖無二，位乃天淵。若不專念彼佛，求生彼國，必至隨業流轉，受苦無量。所謂法身流轉五道，不名為佛，名為眾生矣。
次要信得我雖障深業重，久居苦域，是彌陀心內之眾生；彌陀雖萬德莊嚴，遠在十萬億剎之外，是我心內之佛。既是心性無二，自然感應道交，我之苦切必能感，佛之慈悲必能應，如磁石吸鐵，無可疑者。所謂佛念眾生，如母憶子，子若憶母，如母憶時，母子歷生不相違遠。若眾生心憶佛念佛，現前當來必定見佛，去佛不遠也。
具如上真信者，雖一毫之善、一塵之福，皆可回向西方，莊嚴凈土，何況持齋秉戒，放生布施，讀誦大乘，供養三寶，種種善行，豈不足充凈土資糧？唯其信處不真，遂乃淪於有漏。故今修行別無要術，但於二六時中加此三種真信，則一切行履無煩改轍矣。
倘欲舍此度門，別商元妙工夫，則諸方宗匠如林，剎竿相望，正可隨處問津，不須投足茲社。若果名心永盡，素愿攸同，時節因緣，幸常集會，依稀蓮漏，仿佛毫發許異相不可得，雖則至心稱念，亦同肆口訶罵；雖則精進修持，亦是夢中苦行。如是了達，方是真正學道人一心精進持名也。
前一心似難而易，後一心似易而難。但能前一心者，往生可必；兼能後一心者，上品可階。然此兩種一心，皆是博地凡夫邊事，凡有心者，皆可修學，同堂緇素切勿高推圣境，甘處下劣，各須勤策身心，近則七日內，遠則一生中，常作如是信，常修如是行，縱不證克，為因亦強，華宮托品必不在中下矣。倘或七日之後，置若罔聞，熟處畢竟不生，生處依然難熟，無明業習牽合交纏，僅欲邀功七日，而此七日又未曾到一心不亂田地，正所謂少善根福德因緣，安望往生彼國？致令金口誠言，翻疑誑妄，是誰之咎乎？同七凈眾，愿各自審而誡勉之！
念佛求生凈土，釋尊於無量法門中特垂勝異方便。然念佛一法，仍有多門，約而計之，不出四種：
一者、念佛實相，即本覺理性，如大集等經所明是也。
二者、念佛法門，即種種三昧，如諸大乘經所明是也。
三者、念佛相好，即勝劣身相，如十六觀經所明是也。
此三種念佛，勝則勝矣，非異方便，蓋必洞明事理，深達境觀，上智猶難，鈍根絕分故也。
四者、念佛名號，即一心持名，如小本阿彌陀經所明是也。惟此一門，藉彼佛勝愿力故，不論有智無智，上中下根，但執持名號，一心不亂，七日乃至一日，即是多善根福德因緣，即蒙彌陀圣眾接引，即為十方一切諸佛護念。又彼佛本誓：若有眾生欲生我國，至心信樂，乃至十念，若不生者，不取正覺。是為不思議異方便，惟其異故勝也。
所生凈土亦有四種：
一曰、常寂光土，極果圣人所居，斷無明惑盡方得生。
二曰、實報無障礙土，別圓地住以上菩薩所居，斷塵沙惑方得生。
三曰、方便有余土，四果圣人及別教三賢菩薩、圓教十信菩薩所居，斷見思惑方得生。
此三種凈土，勝則勝矣，非異方便，蓋必斷惑乃生，還同豎出三界故也。
四曰、凡圣同居土，權實圣賢與博地凡夫共居，惟此凈土仗諸佛攝受力故，不須斷惑，兼復帶業往生，但惟信愿前導，感應道交，濁障稍輕，苦輪斯脫，而又即此同居安養，豎徹方便，實報寂光，故上智即能頓凈四土，而下愚亦可三界橫超，無煩九次第修，不俟三僧只證。是為不思議異方便，惟其異故勝也。
如此最勝獨異法門，釋迦善逝殷勤示勸於五竺遐邦，沙如來廣舌贊揚於十方剎土，豈欺我哉？龍樹毗婆沙論云：佛法有無量門，如世間行路，有難有易，徒步則難，乘船則易。欲易行疾至，應當念佛，稱阿彌陀佛名號，疾得阿耨菩提。又智者十疑論云：在五濁惡世求阿毗跋致，甚難可得。譬如跛人步行，一日不過數里。若信念佛三昧，乘彼佛愿力攝持，決定往生。如乘船遇順風，須臾千里；又如劣夫從轉輪王，一日一夜周行四天下，非是自力，輪王力也。乃世之駕言直指者，多以西方為鈍置，謂此法門專攝鈍根劣器耳。茍能一超直入，何假他力？不思文殊、普賢、馬鳴、龍樹及此土智者、智覺，咸發愿往生，盡屬鈍根乎？世尊於寶積會上勸父王凈飯并六萬釋種皆生凈土，盡是劣器乎？不假方便，自得心開，安有如斯曲徑，甫育蓮胎，便階不退？奈何反屬廉纖。若夫已悟心宗，為垂警策，猶曰生生不退，佛階可期者，其難易遲速，皎然可知矣。而世之學者，或疑或謗，或恥談而不屑道，雖曰非愚非狂，吾不信也。
凈土一門雖廣攝諸根，咸登不退，而見佛久近、聞法大小、證果授記遲速，不啻天淵懸絕。大本經略分三輩，不及觀經九品為詳。總而論之，上品以解悟為本，中品以戒善為本，下品純惡無善，惟臨終遇善友，一念信心，滅罪往生。析而計之：
上上生者，所謂讀誦大乘，則宗說俱通，修行六念，則行解相應，故彈指即生，見佛聞法，悟無生忍，須臾歷事十方諸佛，親蒙授記。僧如遠公、智者，俗如劉遺民、楊無為輩，足以當之。
上中生者，雖未及讀誦大乘，而能解第一義，是於己躬亦有悟入，而行證未逮上上生者，故經宿華開見佛，因前宿習，普聞眾聲，皆說甚深第一義諦，七日於阿耨菩提得不退轉，修諸三昧，經一小劫，得無生忍。
上下生者，雖未有悟入，而亦發無上道心，自欲明見本性，卒未遂志，以求生者七日見佛，三七日始聞妙法，經三小劫，住歡喜地。
中上生者，乃在家凈信男女持戒求生者，臨終見佛往生，蓮華尋開，聞說四諦，應時即得阿羅漢道。以戒力專故，華開證果甚速；以未發無上道心故，所聞但四諦，所證但小果耳。
中中生者，乃出家男女持戒求生者，曰一日一夜持沙彌戒，持具足戒者，顯戒法殊勝，雖最促猶生，何況久持？然出家戒行精專，亦生中上，在家暫持齋戒，亦生中中，可互通也。臨終見佛往生，七日華開，聞法得須陀洹果，經半劫，成阿羅漢。
中下生者，亦在俗男女素未歸向三寶，而天資仁孝，進道有階，臨終遇善知識開示，即獲往生，七日見二大菩薩，聞法得須陀洹果，過十小劫，成阿羅漢。
下上生者，乃在俗惡人臨終遇善知識，教稱佛名，滅罪往生，七日華開，見二大士說甚深十二部經，發無上道心，經十小劫，得入初地。
下中生者，乃出家破戒惡人，臨終遇善知識稱佛說法，一念往生，六劫華開，見二大士，聞大乘甚深經典，發無上道心。
下下生者，五逆十惡極惡之輩，兼僧俗二類，臨終遇善知識教稱佛名，十念往生，十二劫華開，二大士為說諸法實相，即發菩提之心。
後二生未言登地時數者，亦如下上生，發無上道心，後十小劫也。中三品雖以戒善求生，自度心堅，度他行缺，故終得大乘，而須暫登小果。下三品雖系極惡凡夫，以聞二大士說甚深法，即能發無上心，雖經多劫，直入圣位。然則一念大小，頓越權乘小果；一生精進，遠超多劫。華胎大小遲速之間，發心策行者，當審所從事矣。
悟後求生者，藉極樂境緣，結習易斷，三昧易修，速成忍力，度諸眾生也。未悟求生者，為親近彌陀，易於見性，永明所謂但見阿彌陀，何愁不開悟是也。禪凈二門，各宜專務，不必兼修，但彼此相非，深昧佛旨。參禪者，無論悟與未悟，但獲往生，皆躋上品。修凈者，雖五逆十惡，懺悔猶預下生，而必曰不謗大乘，則謗者不生，可知矣。先悟後生者，如巨帆遇彼順風；念佛謗禪者，如敗種植乎腴壤。其優劣之相，得失之關，誠不可不辯也。
大阿彌陀經云：娑婆世界修行一晝夜，勝于極樂世界行善百歲，蓋以此土難於進修，彼土易為功力故也。例此而言，則風塵世路中修行一日，勝于深山凈剎修行百千日無疑矣。是故帝鄉可游也，紅塵可入也，所謂凈愿不可忘也，凈行不可缺也。嗟乎風塵亦何能染人？第恐人自染風塵耳。居士善根深厚，信力專篤，久知選官不如選佛，此行蓋非得已也。然選佛場開，是處可入，無論深山凈剎、世路風塵，要須心作南車，愿為前導。茍所向不乖，雖終日途中，何異家舍？長安此地，不隔一塵。隨伊冒暑沖寒，經州歷縣，操觚捉筆，執轡揚鞭，處處道場，時時佛事，凈愿凈行，常得現前，自然達清泰之上邦，面無量之壽圣，預九品之科目，極住行向地之升進，候十方諸佛息化之大闕，然後分身補處，發號施令，統理九法界人天，調熟七方便弟子，如是選官選佛，豈不誠大丈夫哉？然而說則易，行則難，深山凈剎則易，風塵世路則難。吾愿居士為其難者，則他時異日必有大得力處。當念流光如駛，衰老日侵，長途往還，勿虛度好。時節定課外有余晷，但只加持佛號，若楞嚴咒、大悲咒等，客路俱不必也。
昔寂室和尚云：世人欲修凈業，不可言我今忙迫，且待閑暇；我今貧乏，且待富足；我今少壯，且待老時。若分定常忙，分定貧乏，分定夭折，即於凈業無緣修習。忽爾喪亡，雖悔何及？何如趁身強健，努力修之。至哉言乎！然今人無論，信樂者少，縱能深信凈土，而因循需待，蹉過一生者，比比皆是也。
居士天姿醇謹，向見衲不久，即能警悟無常，長齋事佛，蓋宿緣有在也。然居士家無產，歲以館獲得糈。夫家無產，則不足可知矣；身有館職，則不閑可知矣；年方半百，則未至衰老可知矣。乃一旦謝館不赴，卻諸門弟子，秉持滿分優婆塞戒，楗戶終年，專力凈業，至於資糧薪水，初無會計，非勇猛丈夫而能若是乎？且以斗室狹隘，半供經像，于中避囂息影，銳意精修，一如夏屋寬舒，泰然自足，惟慮其不能久久如斯也。
嗟乎！夫人之居世，亦何定哉？竊嘗論之，暇莫暇于不失時，富莫富于常知足，強莫強于勤精進。今居士兼三者而有焉，則雖舉天下之閑者、富者、強有力者，與居士較，吾知其有名而無義矣。能如是，于生凈土也何有？然更有一語愿相告誡者，譬如萬斛之舟，欲有所往，檣非不高也，柁非不正也，資具非不完備也，去志非不決也，乘風張帆，有瞬息千里之勢，倘若船頭一樁未肯拔卻，被一條纜索系住，雖種種推排，其能有濟乎？
今時凈業人終日念佛，懺罪發愿，而西方尚遙，往生弗保者，無他，愛樁未拔，情纜猶牢故也。若能將娑婆恩愛視同嚼蠟，不管忙閑動靜、苦樂憂喜，靠著一句佛號，如須彌山相似，一切境緣無能搖動。或時自覺疲懈，惑習現前，便奮起一念，如倚天長劍，使煩惱魔軍逃竄無地，亦如紅爐猛火，使無始情識銷鑠無余。此人雖現處五濁之鄉，已渾身坐在蓮華國，又何待彌陀授手，觀音勸駕，而始信其往生哉？
或曰：彼居士勇猛精進如是，豈復牽于情愛，不幾于無病而授藥乎？予曰︰不然。古人云：愛不重不生娑婆。又云：道念若同情念，則成佛多時。五通仙人累劫精勤，尚以欲漏未除，隳其功行。故知未登圣果以還，鮮有不被其系累者。
居士果世念輕微，道心勇銳，見欲避如火阬，憶佛如戀慈母，凈齋清課，永矢弗渝，又何妨以無病好人常服良藥，豈不起居輕利，轉益強健乎？總之，煩惱無盡，而生死根本則唯貪愛，能漂溺行人，障往生法，是故先佛經中處處訶責。但情愛一分疏淡，則凈業一分成熟，于生死岸頭庶得解脫也。居士其勉之哉！
末法澆漓，人趨詐偽，求其履道存誠，敦古反樸，如我老居士者，其人皆不啻披星揀月矣。然凈友中，得君家公臣，又得丁君耕野，復得翁君舜儀，皆屬居士令親，何祥麟瑞鳳之以類而聚耶？就中翁君大孝遺身，所謂難行苦行，我所未曾為，亦所不能為，心焉欽服，非復筆舌所可贊述。讀長歌，允稱其人，三復再復，彌見精麗。昔也知章八十耽吟，邱為九旬工賦，居士年居邱、賀之間，而著作亦兼擅其美，所冀惜分寸之陰，淡筆墨之好，回此精力，唯以凈業棲心，則慧芽增長，道種成熟，異日佛前蓮華化生，便非邱、賀輩所可同年語矣。
前有數行奉寄，想已塵覽。頃接手書，乃有塵業情緣，卒難銷隕，何時得成妙觀等語，足知求道之切。然依鄙見，即此厭塵，情忻妙觀，正坐學道，內障且避，諠求靜處，世未有其方，塵情果可絕乎？要知萬法本閑，惟人自鬧，善乎蕅益大師之言曰：雖曰六根幻馳，六情紛動，仔細推求，塵既不居其咎，根亦豈職其愆？根既不職其愆，情豈獨當其罪？三科剖析，既無真主，縱使共合，那有實法？而我輩於此虛妄法中，著我耽人，舍彼取此，猶如捏目亂華發生，更欲分別華相孰妍孰丑，不亦謬乎！唯將身心世界全體放下，則智眼昭明，何處有塵情可厭？
然欲念佛求生凈土，正不妨熾然起忻厭心。此忻厭心，著之則成惑病，了之則是方便，亦存乎其人耳。所言妙觀者，觀經不云乎：諸佛正徧知海從心想生，眾生心想佛時，是心即是三十二相八十種好，是心作佛，是心是佛。只此數語，便是念佛三昧秘要，一切觀門無不從茲流出。
蓋知作而不知是，則墮在權小；知是而不知作，必落魔外。作即空假觀，是即中道觀，全是而作，全作而是，作是一念三觀圓融，故大集經偈云：若人得，如鏡像水月，故無實相也。性相無實故，即空即真；隨念能見故，即假即俗。即假即俗故，非真空；即空即真故，非俗假。
此則作是一念，遮照同時，離即離非，是即非即，故為三一圓融不可思議中道觀境也。全諦發觀，觀還照諦，境觀不二，唯是一心。故古德頌云：境為妙假觀為空，境觀雙亡即是中，亡照何曾有前後？一心融絕了無蹤。此頌影略，須略釋其意。言境為妙假，則空與中在其中矣。不具空中，焉稱妙假？言觀為空，即妙空也，而中與假在其中矣。言境觀雙亡，則雙照在其中矣。雙亡即非空非假，雙照是即空即假，二邊不著，亦復不離，故即是中道。
而下二句即言亡照同時，一心融絕也。蓋境雖具三，即屬所觀之境，但稱妙假；觀雖具三，既屬能觀之觀，但名妙空。境觀雖各具三，既用雙亡雙照之妙觀，冥合雙非雙即之妙境，但是妙中。由是舉一即三，言三即一，三一非同，三三非異，不可以意識思量，不可以名言分別，故曰亡照何曾有前後？一心融絕了無蹤也。
境觀圓融妙理以四語總攝無遺，透此妙伽陀，勝讀臺宗書數百卷。然非明了一心，淹貫臺教者，恐未易透也。經云：但聞白毫名字，滅無量罪。何況如法系念釋迦如來金口垂示。天臺智者勸令專修，近代唯幽谿大師常修此觀。今凈業行人茍能一心持名，往生可保，兼修妙觀，則托品必高。利根上士胡不勉而行之？