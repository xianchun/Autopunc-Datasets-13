我聞如是：
一時，佛游舍衛國，在勝林給孤獨園。
爾時，世尊告諸比丘：若有沙門、梵志於地有地想：地卽是神，地是神所，神是地所。彼計地是神已，便不知地。如是水、火、風、神、天、生主、梵天、無煩、無熱。彼於凈有凈想：凈是神，凈是神所，神是凈所。彼計凈卽是神已，便不知凈。無量空處、無量識處、無所有處、非有想非無想處、一、別、若干、見、聞、識、知，得觀意所念、意所思，從此世至彼世，從彼世至此世。彼於一切有一切想：一切是神，一切是神所，神是一切所。彼計一切是神已，便不知一切。
若有沙門、梵志於地則知地：地非是神，地非神所，神非地所。彼不計地卽是神已，彼便知地。如是水、火、風、神、天、*生主、梵天、無煩、無熱。彼於凈則知凈：凈非是神，凈非神所，神非凈所。彼不計凈卽是神已，彼便知凈。無量空處、無量識處、無所有處、非有想非無想處、一、別、若干、見、聞、識、知，得觀意所念、意所思，從此世至彼世，從彼世至此世。彼於一切則知一切：一切非是神，一切非神所，神非一切所。彼不計一切卽是神已，彼便知一切。
我於地則知地：地非是神，地非神所，神非地所。我不計地是神已，我便知地。如是水、火、風、神、天、*生主、梵天、無煩、無熱。我於凈則知凈：凈非是神，凈非神所，神非凈所。我不計凈卽是神已，我便知凈。無量空處、無量識處、無所有處、非有想非無想處、一、別、若干、見、聞、識、知，得觀意所念、意所思，從此世至彼世，從彼世至此世。我於一切則知一切：一切非是神，一切非神所，神非一切所。我不計一切卽是神已，我便知一切。
佛說如是，彼諸比丘聞佛所說，歡喜奉行！
