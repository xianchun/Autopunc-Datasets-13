忍心如幻梦，嗔境若龟毛。常能作此观，逢难转坚牢。无非亦无是，无下亦无高。若灭贪嗔贼，须行智惠刀。进修名焰地，良为惠光舒。二智心中遣，三空境上祛。无明念念灭，随眠渐渐除。观心不染着，何啻至无余。禅河随浪净，定水逐波清。澄神生觉性，志虑灭迷情。遍计虚分别，由来假立名。若了依他起，无别有圆成。惠灯如朗日，蕴界若干城。明来闇便谢，无复暂时停。妄心犹未灭，仍见我人形。妙智圆光照，唯得一虚名。施门通六行，六行束三檀。资生无畏法，声色勿相干。二边纯莫立，中道不须安。欲觅无生福，背境向心看。若论无相施，福德极难量。行悲济贫乏，报果不相忘。凡夫情行劣，施者著称扬。若论檀相貌，如空遍十方。
第三欲得色身住处从可以身相至即见如来。如来见身相，为破世间情。恐人生断见，权且立虚名。假号三十二，八十也空声。有身非觉体，无相乃真形。
第四欲得法身住处从彼有众生至以此为实。果因俱称妙，理密秘难寻。当来末世后，唯恐法将沉。空生情未达，闻义畏难任。如能信此说，一念佛知心。
从当知是人至净信。信心成一念，诸佛悉皆知。克因于此日，证果未来时。三大经多劫，六度久安施。熏成无漏种，方号不思议。
从若唯法相至我人众生寿者。人空法亦空，二相本来同。遍计虚分别，依他碍不通。真如沉识海，流转若飘蓬。欲证无生性，心外断行踪。
从不应取至不应取非法。有因无假号，无因无实名。有无无别体，无有有无形。有无无自性，妄起有无情。有无如谷响，勿著有无声。
从以是义故至何况非法。渡河须用筏，至岸不须船。人法知无我，悟理讵能诠。中流仍被溺，谁论在二边。有无但取一，即被污心田。
从如来所说法至非法非非法。菩提离言说，曾来无得人。须依二空理，然证法王身。有心俱是妄，无执可名真。若悟非非法，高步出情尘。
从一切贤至而有差别。人法俱名执，了即二无为。菩萨能齐证，声闻悟一非。所知烦恼障，空中无所依。常能作此观，得圣定无疑。
从若人以七宝至不如一四句偈为他人说。宝满三千界，赍特作福田。唯成有漏业，终不离人天。经中取四句，与圣作良缘。欲入无为海，须乘般若船。
第五于修道中得胜无慢住处从须陀洹于意至是名须陀洹。舍凡初至圣，烦恼渐轻微。断除人我执，创始证无为。缘尘及身见，今者乃知非。七返人天后，一去剩无归。
从阿罗汉能作是念至阿兰那行。无生亦无灭，无我亦无人。断除烦恼障，长辞后有身。境亡心亦灭，无复起贪嗔。少悲偏用智，逍遥独任真。
第六不离佛出时住处从如来在燃灯佛所至实无所得。昔时称善惠，今日号能仁。寻缘缘似妄，识体体无真。法性非因果，如理不从因。后得燃灯记，应知是旧身。
第七愿净佛土住处从菩萨庄严佛土至而生其心。扫除心意地，名为净土因。无论福与智，先且离贪嗔。庄严绝能所，无执乃名真。断常俱不得，自在脱嚣尘。
第八成熟众生住处从譬如有人身如须弥至是名大身。须弥高且大，将喻法王身。七宝齐围绕，六度次为邻。四色成山相，慈悲作佛因。有身非圣体，无相乃名真。
第九远离随顺外散乱住处从如恒河中至如来无所说。恒沙为比量，分为六种多。持经四句偈，七宝讵能过。弘扬随所在，供养感修罗。经中称最上，尊高似佛陀。
第十色及众生身搏取观破相应行住处从三千大千世界至是名世界。积尘成世界，析界作微尘。界喻人天果，尘为有漏因。尘因因不实，界果果非真。因果皆如幻，超然物外人。
第十一供养如来给侍住处从若人以恒河沙身命施至其福甚多。施命恒沙数，人天业转深。既掩菩提相，无障涅槃心。猕猴投水月，莨菪取花针。爱河浮更没，苦海出还沉。经中取四句，应知不离身。迷人看似妄，智者了唯真。法性无前后，知非故复新。空无实法，权示敬经人。
从涕泪悲位至得闻如是之经。闻经深解意，心中喜且悲。昔除烦恼障，今能离所知。遍计于先了，圆成证此时。乘因今始悟，方便劝人持。
第十二远离利养疲恼不精进及退等住处从得闻是至说名实相。未有无心境，曾无无境心。境亡心亦灭，心灭境非侵。经中称实相，语妙理能深。证真唯有佛，小圣岂堪任。
从我今得闻至甚为希有。空生闻妙理，如蓬植在麻。凡流言此说，同火出莲花。恐人生异见，大圣预开遮。若能离此相，定入法王家。
从离一切相即名诸佛。如能发心者，应当离二边。涅槃无有相，菩提离所诠。无乘及乘者，人法两俱捐。欲达无生性，应当绝本源。
从佛言如是至第一波罗蜜。波罗称彼岸，于中十种名。高卑缘妄识，次第为昏情。焰里寻求水，琴中觅曲声。真如何得失，今始号圆成。
第十三忍苦住处从如我昔为歌利王至应生嗔恨乃至无寿者。行因求圣果，修道在山藏。逢王出游猎，无殃横被伤。频经五百代，前后极时长。乘先忍辱力，今乃证真常。
从离一切相至发阿耨多罗。如能发心者，应当离二边。涅槃无有相，菩提离所缘。有无终不着，中道二须蠲。欲达无为路，唯当识本源。
从不应住色生心至不应住色布施。菩萨行深智，何曾不带悲。投身饲饿虎，割肉济鹰饥。精勤三大劫，曾无一念疲。如能同此行，皆作死生师。
从真语至不异语。众生与蕴界，名别体非殊。了心知是幻，迷情见有无。真言言不妄，实语语非虚。始终无变异，性相本来如。
从如来所得法至无实无虚。证空便谓实，执我乃成虚。非真复非假，谁有复谁无。对病应施药，病愈药还除。常依般若观，凝寂契真如。
第十四离寂静味住处从初日分以恒河身命布施至其福胜彼。众生与人我，蕴上执虚名。如龟毛不实，似兔角无形。舍身缘妄识，施命为愚情。未离人我执，何以证圆成。
从如来为发大乘至最上乘。所作皆依性，修成功德林。终无趣寂灭，唯有济群心。行悲悲广大，用智智能深。利他兼自利，永不被升沉。
第十五于证道时远离喜动住处从受持读诵此经至当得三菩提。先因有报障，今日受持经。暂被人轻贱，转重却为轻。若灭依他起，先除遍计情。常能作此观，何愁道不成。
从云何应住至无有众生乐灭度者。空生重请问，无心为自身。今发菩提者，当了现前因。行悲疑似妄，智照乃名真。度生权有我，证现即无人。
第十六求教受住处从须菩提于意云何至号释迦牟尼。人法两相待，二法本来如。住空人是妄，人空法亦祛。人法齐俱寂，受记可非虚。心色皆如幻，须言法有无。
第十七得圣道住处从肉眼至佛眼。天眼通非碍，肉眼碍非通。法眼唯观俗，惠眼直缘空。佛眼如千日，照异体还同。圆明廓尘界，无碍不含容。
从过去心至未来心。依他一念起，俱为妄所行。见分六十二，烦恼乱纵横。过去灭无灭，当来生不生。常能修此观，真妄坦然平。
录文完。