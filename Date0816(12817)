菩提一，二，三。牧羊者尼拘律林。长老。大迦叶。波吒。战胜。结发。婆希。
目真邻陀。王。刑害。供养。优婆塞。胎妇。一子。苏波婆沙。毗舍佉。迦利瞿陀。
业。难陀。耶输阇。舍利弗。拘律陀。毕陵迦。大迦叶。托钵。技艺。世间。。
弥希。憍慢。牧牛人。月明。象。宾头卢。舍利弗。优婆先那婆檀提子。舍利弗。
王。短命。癞病者。儿童。布萨。苏那。离婆多。阿难。喧哗。槃特。
舍寿。静处独坐。已说。传闻一，二。外道。须菩提。淫妇。过度。出现。
跋提一，二。欲一，二。跋提三。灭爱。灭妄想。大迦栴延。井。优填。
涅槃一，二，三，四。纯陀。波吒离村人。岐路。毗舍佉陀骠一，二。
贪一。瞋一。痴。忿。覆。慢一。一切。慢二。贪二。瞋二。
痴。忿。覆。痴。爱。有学一，二。破。悦。人。
定心。福。二种利。毗补罗山。知而故作妄语。布施。慈修。
比丘之一。比丘之二。焦恼。无焦恼。戒之一。戒之二。勤。无诈之一。无诈之二。欢喜。
寻思。说法。明。慧。法。无生。界。独居。学处。觉悟。无幸处。见。
不善报。界。受之一。受之二。求之一。求之二。漏之一。漏之二。爱。魔罥。
福业事。眼。根。时。恶行。善行。清净。寂。贪之一。贪之二。
邪见。正见。出离。色。儿。不降雨。乐。灭坏。戒。退失。
寻思。恭敬。声。天。世间。不净。法。黑。暗。污。提婆达多。
信。活命。和合衣。火。观察。生。欲。善。施。法。
婆罗门。四事。知。沙门。戒。爱。梵。资护。欺诳。人。行。具足戒。世间。
归命应供，正等觉，佛，世尊。
我归依佛，我归依法，我归依僧，我再归依佛，我再归依法。我再归依僧，我三归依佛，我三归依法，我三归依僧。
我受持不杀生学处，我受持不与取学处，我受持不非梵行学处，我受持不妄语学处，我受持不饮谷酒果酒学处，我受持不非时食学处。我受持不舞蹈唱歌音乐，不往观听学处，我受持不涂香，香花，薰香饰身学处，我受持不坐卧高广大床学处，我受持不受领金银学处。
此身有发。毛。爪齿。皮。肉。筋。骨。骨髓。脾。心。肝。肋膜。肾。肺。大肠。小肠。新食物。旧食物。胆。痰。脓。血。汗。脂肪。泪。血浆。唾。鼻液。关节液。尿。脑。脑膜。
一云何名为一切众生，依食而住命，二云何名为名与色，三云何名为三受。四云何名为四圣谛，五云何名为五取蕴，六云何名为六内处七云何名为七菩提分，八云何名为八支圣道，九云何名为九众生居。十云何名为十支具足阿罗汉如是我闻。
一时。世尊在舍卫城。祇陀林给孤独长者园住。时初夜已。有一天人，体发金光，偏照祇园，来至佛所，向佛作礼，却立一面，以偈问佛。众多天人等。愿得诸吉祥。愿佛为宣说。最上诸吉祥。
佛即以偈答言：不与恶人交，唯与贤人交，尊敬应供者，是最上吉祥。多闻于谛语，能文有戒律，出言合正理，是最上吉祥。护养于妻子，安住正命业，如是诸二事，是最上吉祥。布施及净行，护养诸亲族，不作诸罪业，是最上吉祥。远离诸恶业，不饮诸酒类，于法不放逸，是最上吉祥。恭敬及谦下，知足及知恩，随时以闻法，是最上吉祥。安隐受教戒，得见诸沙门，随时而谈法，是最上吉祥。精进及梵行，正见于圣谛，实证般涅槃，是最上吉祥。心于世间法，不动不忧伤，离垢而安隐，是最上吉祥。人天如是作，能胜诸怨敌，随处得吉祥，此是最吉祥。
在此处集会之鬼，在空中集会之神，请欢喜谛听。
请谛听，请慈心加护昼夜供祭之人，勿有放逸。
此世界或其他世界之可喜财物，乃至天上之宝，无能与佛如来等比佛宝是最胜上宝，愿此谛语，令诸众生，得大吉祥。
释迦牟尼世尊，正念坚固，说断烦恼不死微妙之法，一切诸法，无能与圣法等比，法宝是最胜上宝，愿此谛语，令诸众生，得大吉祥。
最胜佛陀，称赞清净三昧，其他三昧，不能等比，法宝是最胜上宝愿此谛语，令诸众生，得大吉祥。
上善诸人，所共称赞，八辈四双，是善逝弟子，应受供养右绕，而行布施，由彼当得大果，僧宝是最胜上宝，愿此谛语，得大吉祥。
最胜瞿昙圣者，身语净已，正念坚固，无有恋着身命，是诸圣者，证阿罗汉果，证不死涅槃，尽诸烦恼，享寂净乐，僧宝是最胜上宝，愿此谛语，令诸众生，得大吉祥。
譬如大地标柱，四风所不能动，正观圣谛者，我说是人，是上善人世间之法，所不能摇动，如是僧宝，是最胜上宝，愿此谛语，令诸众生，得大吉祥。
有诸圣者，以甚深智慧，悟解导师所说圣谛，如是圣者，虽住大放逸，亦终不取第八生，如是僧宝，是最胜上宝，愿此谛语，令诸众生得大吉祥。
有诸圣者，正见成就，弃舍身见，疑，戒禁取见，离于四恶趣，不犯六逆罪，如是僧宝，是最胜上宝，愿此谛语，得大吉祥。
有诸圣者，虽身语意作恶，亦不覆藏，以彼圣者，见于涅槃，不覆藏自恶故，如是僧宝，是最胜上宝，愿此谛语，令诸众生，得大吉祥。
初夏林树花敷，如佛所说无上胜法，达涅槃际，利益众生，如是佛宝，是最胜上宝，愿此谛语，令诸众生，得大吉祥。
最胜佛陀，知最胜法，与最胜法，运最胜法，说最胜法，如是法宝是最胜上宝，愿此谛语，令诸众生，得大吉祥。
有诸圣者，厌离来生，夙业已尽，无来生业，种子已尽，无增长想是贤智者，应证涅槃，如灯焰熄，如是僧宝，是最胜上宝，愿此谛语令诸众生，得大吉祥。
在此集会之鬼，或在空中集会之神，同礼如其所逝之佛陀，人天所共供养之佛陀，愿诸众生，得大吉祥。
在此集会之鬼，或在空中集会之神，同礼如其所逝之圣法，人天所共供养之圣法，愿诸众生，得大吉祥。
在此集会之鬼，或在空中集会之神，同礼如其所逝之僧伽，人天所共供养之僧伽，愿诸众生，得大吉祥。
有诸饿鬼，到其旧家，立于户外，于四衢道，于三衢道及近户处，诸亲所供饭，水，啖物食品，甚多无数，而以夙业，饿鬼诸亲，已不记忆。
有诸众生，有慈护心，应为清净妙好饮食，依时施与，而作愿言：此诸布施，满足诸亲，诸亲获福，而诸亡亲，来集会者，得多饮食，当恭敬随喜，而作是言，我等因彼彼亲故，获此饮食，愿我诸亲，得大寿命，施主所施，福不唐捐，饿鬼之地，无有农植，无有畜牧，无有商业，无有金银交易。
人世诸亲，所施之物，有如高处之水，向低处流，诸亲所施，能益饿鬼。
川流溢满，能令海满，人间诸亲，所施之物，亦令饿鬼，利益溢满。
有诸人等，辄念往昔，彼人赠我彼物，彼人为我作彼等事，彼是我亲我友，则当施与逝去之人。
哭泣，悲伤，叹息，实不应作，以对逝去诸亲，无有益故。诸亲仍如是故。
于僧伽中，所作布施，立益饿鬼，经于长远，此诸亲法，今已开演无上供养，汝等亦已为逝去诸亲而作，汝等亦为比丘众，增长大力，汝等已得不小之福。
有诸人等，将其财宝，埋于深穴，作如是念，有事故时，财能益我，以避王难，以避贼夺，以避借取，以备饥馑，以备难时彼等于此世间，如是埋藏财宝。
如是深穴中，埋藏财宝，终未能成就彼等之一切利益。
何以故，伏藏自移动故，彼埋藏人，记忆混乱故，龙窃去故，夜叉窃去故，非爱之承继人，偷掘去故，彼福尽时，伏藏亦失伏藏是福，女人男人，于布施净戒，及于支提，僧伽宾客，悲母慈父兄长，顺从调伏，而埋伏之财宝，是善伏藏，人不能夺，常相随从彼既舍世，此伏藏福，亦随彼去。
伏藏是福，他不能取，盗不能劫，智者应当如是造作随身福藏。
如是福藏，能今人天，随所需财，而给与之，随诸人天，所愿求事此之福藏，亦给与之。
诸人天等，有妙姿声，妙态妙身，有大权位，有大眷属，如是胜果由福藏故，而能获得。
一国之王，大豪贵者，转轮王乐，大天王位，如是胜果，诸人天等由此福藏，而能获得。
人间幸福，天界悦乐，涅槃胜乐，如是胜果，诸人天等，由此福藏而能获得。
修止观者，得善知识，有大方便，具明解脱，如是胜果，诸人天等由此福藏，而能获得。
无碍解脱，解脱，声闻波罗密，缘觉佛地，如是胜果，诸人天等，由此福藏，而能获得。
福有如是胜果，是故智人，赞叹造福。
族姓子，欲求悟证寂静，应修行三学，族姓子，应勇猛，率直，正直、可诫、可谏、柔和、不慢、知足、少欲、少世俗务、活命简素、净根寂定、有智不燥、不贪求诸族姓、无有奸诈、不为贤者所责，等视众生，作是念言，愿诸众生，安乐幸福。又诸众生，若怖若安，若瘦若肥，若长若大，若高若短，若见不见，若远若近，若已生，若未生，如是众生，愿皆安乐，众生不应毁侮众生，不应于一切处，轻蔑彼等，不应因瞋恨，而互相苦苦。
族姓子，应慈视一切众生，犹如一子，宁舍身命，而救护之。
族姓子，应慈视无量世界，上下左右，不狭小，不结怨执对，无有仇敌。
族姓子，如是慈心，若行若住，若坐若卧，应如是作意，无有疲倦。
诸有智者，赞如是住者，是诸圣戒律梵住者。
族姓子，修如是慈，无有妄心，守护净戒，具足正见，断诸贪欲，当不再卧母胎中。
归命应供，正等觉，佛，世尊。
诸法以意为首。以意为主。以意成就。有恶意者。若言若行。苦即随彼。以三恶故。譬如车轮。随牛而行。
诸法以意为首。以意为主。以意成就。有净意者。若言若行。乐即随彼。以三净故。如影随形。
有诸人等。执怨而言。彼人骂我。彼人责我。彼人胜我。彼人夺我之物。如是执怨。怨不息灭。
有诸人等。不执怨言。彼人骂我。彼人责我。彼人胜我。彼夺我物如是不怨。怨自息灭。
于此世间。于一切时。不因执怨。而怨得息。唯不执怨。其怨乃灭此是谛法，彼诸等众，不知彼我等众，将因而令和敬共住诸众，同归毁灭，诸等众，则知所有执着，能在和敬共住众中，灭尽。
以欲乐为美好，不摄诸根，不节量饮食，懈怠不勤，则为魔所困扰譬如大风，摇撼弱树。
不以欲乐为美好，守摄诸根，饮食知量，正信精勤，则不为魔所困扰，譬如大风，不能摇撼山岳。
未断烦恼，有如污水，不自调伏，无有诚实，欲着袈裟，亦不应着。
已断烦恼，如水清净，坚住净戒，能自调伏，自有诚实，如是之人可着袈裟。
有诸人等，见无益法，是有益法，见有益法，是无益法，如是之人住邪思维，不能获于有益之法。
有诸人等，见有益法，是有益法，见无益法，是无益法，如是之人住净思维，能获有益之法。
譬如不善盖屋，雨则侵之，贪欲之雨，能侵不善修习之心。
譬如善盖之屋，雨不能侵，贪欲之雨，不能侵善能修习之心。
作恶业人，现世悲伤，来世悲伤，两世悲伤，作恶业人，见自恶业，污浊不堪，则更苦恼。
作善业者，现世喜乐，来世喜乐，两世喜乐，作善业人，见自净业则更喜乐。
作恶业人，现世受苦，来世受苦，两世受苦，作恶业人，当苦叹言我作恶业，作恶业人，堕恶趣中，受更大苦。
作善业人，现世喜乐，来世喜乐，两世喜乐，作善业人，当喜乐言我作善业，作善业人，生善趣中，受更大乐。
有人作善语，而不行之，是放逸人，非沙门列，譬如牧人，数他人牛，终不能得牛乳五味。
有人少作善语，但遵法行，舍贪瞋痴，住于正智，心得解脱，不执着现世来世，如是之人，真沙门列。
不放逸是不死道，放逸是死道，不放逸人，如人未死，放逸之人，与死人同。
贤者住不放逸，通达其理，乐不放逸，欢慕诸圣者所行之法。
智者常住虑念，精进奋励，于苦行中，得无上大般涅槃乐，有大称誉。
贤者能常住精进，正念净行，熟虑调御，住于正法，住不放逸，能达瀑流所不能侵害住所。
愚痴无慧之人，耽于放逸，贤者则护不放逸，如护上宝。
汝等勿耽游逸，勿亲欲乐，以不放逸，能住禅定，得安乐故。
贤者于不放逸中，制诸放逸，制放逸已，则登智慧阁，无有忧恼，见诸众生，多所忧恼，亦见诸愚痴众生，如登高山，见地上人。
有智之人，见诸众生，多行放逸，则不放逸，众生昏睡，则自醒觉弃舍此诸众生，而自远离，譬如骏马，弃舍驽马。
摩伽婆天，住不放逸，故于天中，最为高胜，贤者赞不放逸，责放逸者。
比丘乐不放逸，见放逸患，则已烧尽大小系缚，如火烧诸火种。
是故比丘，乐不放逸，见放逸患，则不退转，近于涅槃。
智者能正直其常挣扎苛求，反覆而难于制伏之心，如箭匠之能正直其箭。
故瑜伽师在五欲水中，持出此心，投于禅观之陆地，远离魔罗罥索如渔人在水中捕鱼，掷于陆地。
能制此难伏而随于欲乐之心，是大善聚，以制伏之心，能生安乐故。
智者应护极难见极微小，随于欲爱之心，以有护之心，能引安乐故。
有诸人等，能制御远行独行，无形，隐于窟之心，则此诸人，当脱魔缚。
心不安定，不明正法，信念动摇，则终不能成满智慧。
能断烦恼者，灾横不侵，心无贪染瞋恚，超诸善恶，是醒觉者。
族姓子，应如是知，身如水瓮，防心如守城，以慧力战魔，守护禅观，勿有忧虑。
识既舍去，身亦被弃，横卧于地，如无所用之木。
贼酋对贼酋，冤家对冤家，互害互苦，但心住邪恶，其害其苦，更甚于此。
父母不应作此，亲族亦不应作此，心住于正道者，应作更大之善人谁能彻知地界，谁能彻知阎摩界，及以人界，乃至天界，谁能选集我所妙说法句，有如智慧花匠，选集诸花。
佛教之行者，能彻知地界，能彻知阎摩界，及以人界，乃至天界，佛教之行者，能选集我所妙说法句，有如智慧花匠，选集诸花。
比丘知身如水泡，身似阳焰，截断魔罗所赠之花，则当达于死王所不能见之所。
死亡拘执诸着欲乐，游采香花之人。正如瀑流，漂去酣睡之家。
死亡降伏诸着欲乐，游采香花之人，不饱于爱欲之人。
譬如蜜蜂，采诸花味，不令花色损。智者到诸人家，亦复如是。
不应著于不悦意语，不应审观他人既作未作之事，应审观自己，既作未作之事。
色丽而无香之花，犹如善语，不行则无善果。
色丽妙香之花，犹如善语，行者得其善果。
花匠当于花堆中，多造花鬘，众生生已，应多造善。
花香不能逆风而扬，栴檀香，多揭罗香及迦蓝婆香，不能逆风而扬善人之香，则能逆风而扬，善人之香，扬一切处。
戒香是香中最胜之香，为栴檀香，多揭罗香，莲花及末利迦香。所不能及。
多揭罗香及栴檀香，是轻微香，持戒之香，是最上香，薰诸人天，尽一切处。
魔罗不敢见具足戒行者，不敢见住不放逸者，不敢见正智解脱者。
悦心芳香之莲花，生于弃在道旁之尘埃堆积。犹如正等觉佛陀之声闻弟子，在尘埃凡夫中，对生盲凡夫，扬智慧之光辉。
不眠者，则夜长。疲乏者，则一由旬路长。不知正法之愚者，则轮回流转长。
人旅行时，不遇胜己者，不遇等己者，则应奋勇独行。以愚者不可为友伴故。
愚者常苦恼，谓我有子有财，我已不是我所有，何况有子有财。
愚者能自知是愚，则可为贤者。愚者自视是贤，则真是愚者。
愚者终生亲近贤者，而不悟法，譬如食匙，不知羹味。
智人刹那亲近贤者，即悟正法，譬如舌根，即知羹味。
无知之愚者，视自己为仇敌，造作诸恶，而受苦果。
人作不善业，后受其苦，哭泣流泪，受其业报，此则是作不善业。
人作善业，后不受苦，欢喜愉悦，受其善报，此则是作善业。
恶业未报前，愚者视恶业为蜜，但恶业报熟，则受其苦恼。
愚者月月以拘娑草端取食，终不能达圣法十六分之一。
愚者作恶，报尚未熟，如新牛乳，尚未变坏，如火被灰覆，但终必烧焚愚者。
愚者所思，皆是无益，令其慧灭，白业亦灭。
愚昧比丘，欲于比丘间，获大虚名，得寺中高位及诸族姓家供养。
愚昧比丘，常是思惟，愿在家出家二众，有所作为，皆当以为有赖于我，始能作为。诸在家出家，大小诸事，应服从我。是愚昧比丘，嫉心慢心，日日增长。
佛之声闻比丘，应行二行，一为得利之行，一为得入涅槃之行，如是比丘，则不悦乐供养，而常增长寂静。
人应视呵责我过罪者，是令我得伏藏财宝之人，应交如是有智贤者交如是贤者，唯有上善。无诸秽恶。
人喜训诫人，阻止人作不善事，此为善人所爱，为不善人所憎。
人不应友恶友，不应友下劣人，应友善友，应友最上人。
法食者，心境澄明愉适，贤者常乐诸圣所说之法。
治水者治水，箭匠矫箭，木匠削木，贤者调御自己。
纯石之山，不因风而动摇，如贤者不因毁誉而动摇。
深池澄静之水，如诸贤者闻法之心。
善人远离欲，善人不语欲，诸贤者对乐触苦触。不形悲喜。
贤者不因自己而作恶，不因他人而作恶，不望得子，不望得财，不望得国土，不望得非法之成就，贤者有戒有慧，具有正法。
人到彼岸者鲜，众生皆沿此岸行。
人依善逝圣者所说之法，而正行者。则能越难越之魔罥，到达彼岸。
贤者出家已，住于无家，弃黑法而修白法，悦乐独处。
弃舍诸欲，无诸烦恼，去心垢秽，令己清净。
人依菩提支分，调心令正，不执着，乐于弃舍执着，则能尽诸烦恼能出世间，入大般涅槃。
旅途既终之人，自无焦虑，离于苦恼，解脱一切，断诸缚着。
正念者常求出家，不乐居家，舍诸眷恋，如彼雁鸟，舍诸泥浆。
不事蓄积，节食知量，住空解脱，无上解脱者，其行难知，如鸟飞空。
烦恼见执灭尽，不依饮食，住空解脱，无相解脱之比丘。其行迹难追，如空中鸟迹。
诸根寂静，如马师调御马已，我慢断已，烦恼灭已之比丘，一切人天，皆所羡慕。
比丘尽诸烦恼，心如大地，定如标木，有戒，无有泥土烦恼，则无瞋恚，如是安住比丘，不受轮回。
正智解脱之比丘，心语意业，安稳寂静，如实寂静。
不妄信，悟于涅槃，断于系缚，弃于欲望，是为最上人。
阿罗汉住于村落，住于森林，住于低地，高地，如其所住，皆是乐处。
人所不喜之森林，则是乐处，离欲之人，乐于森林，因无欲故。
无益之一千语，不如闻后得悟寂静之一语。
无益之一千偈，不如闻后得悟寂静之一偈。
无益之语，合成百偈，不如闻后，得悟寂静之一偈。
人能战胜百万人，不名战胜者，人能战胜自己，名为最上战胜者。
能胜自己者，则已战胜他人，何况他人所战胜之众生。
天，乾闼婆，魔罗及诸梵天，当令此能自调御能摄护诸根之战胜者不再退败。
供养有修持者一人，乃至一瞬，胜于供养其他诸人，每月千金，至于百年。
供养修行者一人，乃至一瞬，胜于供养在林中祭火百年，祭火百年有何益处。
供牺祭祀，以求福报，虽供一年，不如敬礼一直行者之四分之一。敬礼直行者，为最上胜。
对上人常敬礼柔顺。则寿命，色身，福乐，诸力。得以增上。
持戒修定者，住世一日，胜于污戒，心意动乱者，住世百年。
有慧有定者，住世一日，胜于无慧，心意动乱者，住世百年。
坚固精进者，住世一日，胜于怠惰，不精进者，住世百年。
见生灭之理者，住世一日，胜于不见生灭之理者，住世百年。
见不死之道者，住世一日，胜于不见不死道者，住世百年。
见最上法者，住世一日，胜于不见最上法者，住世百年。
人应急作善，应离恶心，以怠于作善，则心乐于恶故。
人作恶已，不应再作，不应乐所作恶，以积集恶，则招苦果故。
人作善已，应常作之，应乐作之，以积集善，则招乐果故。
恶人在恶果未熟前，见恶为善，但恶果熟时，乃见是恶。
善人在恶果未熟前，亦能见恶，人不应轻视小恶，以为无报。
水瓶能以一滴一滴之水，而能盈满。亦如恶人，积集小恶，而令恶满。
人不应轻视小善，以为无报，水滴虽小，能令瓶满，贤者积小善，亦能令善满。
比丘应远离恶，如少伴侣而有多财宝商人，远离危道。又如爱命，远离毒药。
如手无疮，可捉毒药，无疮之手，毒不能侵。诸不作恶者，恶不能侵。
加害于不害人者，清净者，无烦恼者，则其恶当反及加害者。犹如逆风扬尘，尘则反及扬尘者。
有人当再宿胎胞，有人造恶，当堕地狱，有正念者生天，灭烦恼者，当证大般涅槃。
在虚空中，在大海中，在山窟中，在人所住大地，欲求避免业，究不可得。
在虚空中，在大海中，在山窟中，在大地上，欲求死不能侵究不可得。
比丘应自筹量，一切众生，皆怖刑害，一切众生，皆怖死亡，故不应自手杀，不教他杀。
比丘应自筹量，一切众生，皆怖刑害，一切众生，皆爱自命，故不应自手杀，不教他杀。
为求自己安乐，而刑害其他众生安乐者，来世不得安乐。
为求自己安乐，而不刑害其他众生安乐者，来世则得安乐。
不得对人作粗暴言，以人将如是答覆汝故。
忿怒之言，必有苦果，刑害报复。亦将及汝。
若汝默如坏锣，则得涅槃，无人忿汝。
牧者以杖驱牛，到于牧场，犹如老死，驱众生命。
无智愚者，作恶不悟，后受苦恼，乃知是己造作，如被火烧。
侵害无刑害心之修行者，无刑害人业者。当骤得十苦之一。
苦痛，失财，身体毁损，重病，心念错乱。王难，被诬，亲族离散，资产破灭，或遭火难，死堕地狱。
裸形修行，螺髻，眠卧泥中，断食，地上横卧，尘垢涂身，蹲踞修行，，不能断疑，而达清净。
庄严其身，寂静，调御，自制，修最胜行，不害一切众生，平等行持，如是则名为净行者，名为沙门，名为比丘。
以惭愧制伏恶念者，于世不多，常醒少睡，如良马畏鞭，则甚难得。
良马被马师鞭，则加奋励，汝等应当精勤警觉，汝等应具信，戒，精进，禅定，知法。明行具足，能以正智，灭无量苦。
治水者导水，箭匠矫箭，木匠削木，有德者，调御自己。
世间如焚，有何可喜，有何可乐，汝在暗中，何不求灯。
汝当自见夙业所饰，身如疮伤，三百片骨所持，病患不息，众所共知，不能久住。
此身衰老，病之巢窟，朽坏，污秽，将就毁灭，而终必死。
人死所委弃之白骨，如秋葫芦，色如鸽子。见此白骨，有何可喜。
身是业造，有如骨城，肉血涂饰，是老，死，慢，伪之所住处。
美丽王车，终归朽弊，肉身亦然，善人之法，则不老朽，善人善人相传。
寡闻之人，如老牡牛，肉有增加，智无增加。
求造屋人，而尚未得，流入轮回，生生相继，受苦不已。
造屋者人，我今见汝，汝今不必再造，我已断汝椽柱，拆汝屋顶，我心已达涅槃，离一切行，断诸爱欲。
愚者壮时，不修梵行，不获财宝，当自毁灭。有如老鹭，在无鱼池，而自死灭。
愚者壮时，不修梵行，不获财宝，当自叹息，如弓已折。
若知自己可爱，应护自己，令其为善，贤者应于夜间三分，以一分时，资助自己。
人先安住于德，后乃训诲他人，而贤者亦不应苦恼。
比丘若能行自所训诲他人，如是比丘，名调御己，调御。自己最难调御。
自己即自己之所依，他人有何可依，自己能调御自己，则不必求得所依。
愚者所作恶业，生于自己，自己是恶之源，而毁灭自己，譬如金刚能碎诸珠。污戒之人，覆束自己，如蔓藤覆束娑罗树，。
如贼首，望得任大贼首。
不善业及无益己业，易行。善业及有益己业，极难行。
劣智恶见者，违背应供圣者，住于正法之佛陀教诫。如是违背，杀灭自己，犹如幼竹，杀灭竹死。
自己作恶，自己污恼，自己不作恶，自己清净，净及不净，乃自己事，他人不能代净。
他人虽有大责任，不应减少自己之责任，既知自己之责任，应专精责任。
人不应从下劣法，不应放逸，不从邪见，不作世间所厌恶之人。
比丘不应放逸，应行善行，行善法之人，此世来世，皆得安乐。
应行善行，勿行恶行，行善法者，此世来世，皆得安乐。
见世间如水泡，如阳焰，则死亡王，不能见比人。
世间粉饰美丽，如王者车，愚者沉湎于中，有智人，则不着之。
前尝放逸，而后能不放逸，犹如月出云间，光明遍照。
作恶之人，能以善业覆盖，而弃舍。则如月出云间，光明遍照世间。
世间暗黑，能洞知者甚少。众生能生天者甚少，能如脱网之鸟者甚少。
天鹅飞向太阳。有神通者，在空中来往。贤者胜诸魔罗及其坐乘，得脱世间。
人犯妄语重戒。来世必作恶。贪者不能生天，愚者不赞扬布施。贤者则随喜布施，而此随喜，令其来世，获得安乐。
预流果。胜于地上国王，胜于生天，胜于一切世界之主。
正等觉佛陀，既胜诸具烦恼者已，终不退败。正等觉佛陀，既胜诸具烦恼者已，烦恼终不能追及。
正等觉佛陀，既证正觉已，智见无边，无有踪迹，不知去迹。爱欲罗网，不能令正等觉佛陀，再入于生死轮回。
正等觉佛陀，既证正觉已，智见无边，无有踪迹，不知去迹，佛陀正念禅定，是大贤者，常乐出家，寂静自居，是大智者，为人天之所敬慕。
得人身难，人间活命难，闻妙法难，值佛出世难。
诸恶莫作，众善奉行，自净其意，是诸佛法。
忍受即忍辱，是最上苦行。诸有智者，以涅槃为最胜法。侵害众生者，不名为出家沙门。
不诽骂，不杀，持戒，节量而食，静处坐卧，精勤正念，是诸佛法。
虽天雨金，亦不能满足欲心，欲心少乐，又是大苦，贤者如是知已故不欲乐，虽有天欲。
佛正等觉者之弟子，乐于灭断爱欲之法。
人被苦难驱迫，多往山岳，森林，园苑依住。但所依处，非安稳处非最上处，不能脱难。
唯归依佛法僧，则见四圣谛，即见苦，苦之因，苦之灭，灭苦八圣道之妙慧。
如是依所，是安稳处，是最上处，离一切苦。
圣者难值，不随处生。所生族姓，其族姓亦得安乐。
诸佛所示生处，即有福乐。正法亦带来福乐。僧众亦带来福乐。僧众之精进修行，亦带来福乐。
供养离诸虚妄，能越诸忧患之佛陀或佛之弟子，其福无能计算。
供养寂静者，涅槃者，随处无所怖畏者，其福无有能为计算。
人互怨结，我无怨结，我真安乐。
人有苦恼，我无苦恼，我真安乐。
人有贪欲，我无贪欲，我真安乐。
我无烦恼，我无忧虑。食法喜食，如光音天食。
胜者则有怨结，败者则有苦恼，寂净之佛弟子，舍弃胜败，故得安乐。
火莫大于贪火，恶莫大于瞋恨，苦莫大于蕴，安乐莫乐于寂静。
饥饿是大病，诸行是极苦，贤者如实知己，当悟证于涅槃，以涅槃是极乐故。
无病为无上之利，知足为无上之财，互信为无上之亲，涅槃为无上之安乐。
乐法者，饱独居寂静之味，自无怖畏，离诸罪恶。
能见诸贤者，名为善，能与诸贤者同住，则常安乐。不见愚人，亦常安乐。
与愚者同行，则长时忧苦，与愚者共住，则常受苦，以与仇敌共住故。与贤者共住，则如与亲族共住。以此之故。人必交贤者、智者、多闻者、忍者、持戒者、圣者、净人。如是贤人。如月治星。
人作不应作事，不作所应作事，弃舍善道，爱着众生及色身，亦爱如是之人。人与爱著者或所不爱著者交，而不知与爱著者或所不爱著者交，同皆是苦。以此之故，人不应装饰造作众生及自色身，令其可爱，以失去爱着众生及自色身，则灾恶及诸烦恼，不能系缚，以无憎无爱故。
忧患生于所爱着之物，怖畏生于所爱着之物。而忧患不生于解脱之人，怖畏亦无所生。
忧患生于爱情，怖畏生于爱情，而忧患不生于解脱爱情之人，怖畏亦无所生。
忧患生于淫欲，怖畏生于淫欲，而忧患不生于解脱淫欲之人，怖畏亦无所生。
忧患生于欲乐，怖畏生于欲乐，而忧患不生于解脱欲乐之人，怖畏亦无所生。
忧患生于爱欲，怖畏生于爱欲，而忧患不生于解脱爱欲之人，怖畏亦无所能生。
人应具足戒行，正见，住于正法，实语，知所应作，而为人所喜爱。
比丘应喜乐不可说之涅槃，正念，不着诸欲。我说如是比丘，是上流者。
亲族，朋友，知己，对远居异地，久别归来之人，无量喜悦。犹如福业，对作福者，在此世而往他世之归来，无量喜悦。
人应弃舍瞋忿，人应弃舍骄慢，人应脱去一切系缚，则苦不能尾随其人。人不执著名色，则无烦恼忧虑。
人能制止猝怒，如制止车行，我说是人，是真御者。他人则唯手执索。
以不忿怒，克服忿怒。以善，克服不善。以布施，克服悭吝以诚实语，克服妄语。
说诚实语。不忿怒。虽有少数，亦乐施与。人因此三事，而能生天。
贤者不杀生，常摄护自身，则当得住于无忧患，而不死于境界。
常觉醒者，尽夜力学者，志趣涅槃者，皆无烦恼。
阿杜罗，诽谤或赞誉，古已有之，非今时有，人诽谤默坐者，诽谤多言者，诽谤节言者。
人唯被诽谤，或唯被赞誉。过去无有，未来亦无有。
智者愚者之判别。在于智者常赞无过失者，安住戒慧者。
有谁谤阎浮提金币之人，天所称赞之人，梵天所称赞之人。
比丘应摄护大慢之身，应制御身，弃舍身之恶行，修身善行。
应摄护大慢之语，应制御语，弃舍恶行，修语善行。
应摄护大慢之心，应制御心，弃舍恶行之心，修心善行。
贤者制御其身，制御其语，制御其心。如是诸贤者，已制御己。
汝正如黄叶，阎摩罗王之使者，亦正近汝。汝正在衰败之门，旅路之粮食，汝亦无有。
汝当求归依之所，勇猛精勤，力为贤者，拂除垢秽罪恶者，无有烦恼，则汝当能到天界。
汝已是老年，正在到达阎罗王所，旅程之住宿及粮食，汝亦无有。
汝当求归依之所，勇猛精勤，力为贤者，拂除垢秽罪恶者，无有烦恼，则不再有生老。
贤者作小小善，刹那不停，渐次除断垢秽，如金匠锻金，金垢渐尽。
铁自生锈，既生锈已，而毁其铁，如人造业，造恶业已，自落恶趣。
经典以不读诵为垢秽，住屋以不勤净为垢秽，美洁，以懈怠为垢秽，行者以放逸为垢秽。
女人以邪见为垢秽，施者以吝啬为垢秽，一切法，以邪恶为此世及来世之垢秽。
我告汝等，垢秽之最，无甚于无明，诸比丘，应弃舍诸垢秽，作无垢秽者。
无惭无愧，刚愎暴戾，傲慢独前之罪垢活命，甚易。
有惭有愧，常求清净，不退失，不傲慢之清净活命，甚难。
人若杀生，偷盗，奸犯他人妻，妄语，常常饮谷酒，果酒，是为已弃舍自己现世之财藏。
诸善男女，应如是知，不节制恶行，贪欲及非法，将陷汝等于无尽时苦，汝勿作之。
人因谛信敬仰而施与，若人，对他人所施之饮食，歉疚不安则无论昼夜，不得入于三昧。
人能断除根绝如是歉疚不安，则昼夜能入三昧。
火无甚于贪欲，追捉无甚于忿怒，罗网无甚于愚痴，河流无甚于爱欲。
他人之过失易见，自己之过失则难见。以人散布他人之过失，如播米谷。而隐匿自己之过失，如猎禽者，以树枝掩蔽自身。
寻求他人之过失，则自己之烦恼日增，不谅人过。则离断除烦恼之道愈远。
外道无沙门，虚空无足迹，众生喜悦虚妄，诸如来无虚妄之法。
外道无沙门。虚空无足迹。诸行无常，佛陀无有令众生烦乱之法。
躁急分别事理，则为非法住者。贤者则而分别事理。
不躁急而如法分别他人之，名护法者。是贤者。我称之为法住者。
人不因多言而名为贤者。平静，无有怖畏，我称之为贤者。
人不因多言而名为持法者，闻法少而能见法名身，于法不放逸，是名持法者。
人不因发白而而名为长老。年龄多而衰老，我称之为空老。
谛实，正法，不害，自制，调御。而心垢既谢者。则是贤者。我称之为长老。
嫉妒，悭贪，虚伪，多言，容色之美。不得称之为端正之人。
能断嫉妒等，而拔去其根源者，是人罪恶已谢，是有慧人，我称之为端正之人。
人不因剃发而名为沙门。破戒，妄语，多欲，多贪，如何可名沙门。
人能压伏一切大小诸恶。我称是人。是真沙门。以能压伏恶业故。
人不因乞食，而名为沙门。
受持有毒法，不名为沙门。
人能弃舍现世诸法，修持梵行，知一切法，行化世间，我称是人，是真沙门。
人不因默然而名为寂默者，愚昧无知，不名寂默者。
执最胜法，如权衡者，离一切恶。是名寂灭者，以有如是因故，名寂灭者，人能知二世，名为寂默者。
人不因侵害众生，而名为圣，以不侵害众生，名为圣者故。
比丘当知，比丘未灭尽烦恼，勿轻忽戒律，戒行，多闻，禅定，独卧，勿自命为已出家学道，已得凡夫所不能得之安乐。
诸道之中，八支道最胜。诸谛之中，圣佛陀之四句最胜。诸法之中，离欲法最胜。一切具眼之二足众生及一切无色法，佛眼最胜。
唯此最能具诸净见，更无他道，汝当依之而行，以此道是魔王魔军所不见故。
汝行此道，必能熄苦，我如实知此道，是除欲道，如拔箭出。
我已告汝，汝当勤除热烈烦恼。诸佛如来，唯能示道，有观有伺者得脱魔缚。
人能以慧观诸行，是无常时，则当厌离于苦，此是净道。
人能以净观诸行是苦时，则当厌离于苦，此是净道。
人能以慧观诸法无我时，则当厌离于苦，此是净道。
人在壮年，不依起身时起身，流入懈怠，是名懈怠人，懈怠之人，不得慧道。
人应慎言语，善调御意，身不作恶，净三业道，悦乐圣仙所说之道。
慧如大地，因行而能生，慧如大地，因不行而不生，贤者知此二道，当自令慧生。
汝等当伐林，但莫伐树，怖畏生于林，比丘当知，汝等伐林及丛木已，则是无林人。
男子对女子之欲情，虽少小如林中之丛木，但未斩伐，则其心缚着，如犊牛缚着母牛之乳。
汝当自断爱欲，如自手折断秋季之莲华，汝当专精寂静之道，佛善逝所说之涅槃。
愚者自作愚思，雨季我当住于此处。冬季及夏季，我当住于此处，愚者不知死亡将捉去惑恋其儿子家畜，及多执著者，犹如瀑流，漂去酣睡者之家。
人既被死亡捉去，则诸儿子不能救，父亲不能救，一切朋党不能救，一切亲戚，亦不能救。
贤者既知此义，当摄护戒律，急趣清净涅槃之道。
贤者若见舍小乐，而得大乐，贤者见已，即弃小乐，而取大乐。
人为己乐，而令人苦，则受怨憎缚执，永不能脱去怨执。
有诸比丘，应作而不作，不应作而作。如是比丘，烦恼增长，我慢如芦草之生长，是放逸者。
比丘常作身念，勤作所应作，不作所不应作，如是正念比丘，能断尽烦恼。
如婆罗门能杀母，能杀父，能杀二王，能杀一国，及诸臣众，则成为无苦之人。
如婆罗门，能杀母父能杀二婆罗门王，能杀如虎之第五障盖之疑障盖，则成为无苦之人。
人能昼夜常念佛，如是之人，名瞿昙弟子，常觉醒，随时善觉醒。
人能昼夜常念法，如是之人，名为瞿昙弟子，常觉醒，随时善觉醒。
人能昼夜常念僧，如是之人，名为瞿昙弟子，常觉醒，随时善觉醒。
人能昼夜常念身，如是之人，名为瞿昙弟子，常觉醒，随时善觉醒。
人能昼夜常喜乐不侵害，如是之人，名为瞿昙弟子，常觉醒，随时善觉醒。
人能昼夜常喜乐静虑，如是之人，名为瞿昙弟子，常觉醒，随时善觉醒。
能出家难，心乐难。不善之在家，引来众苦。与不同等人共住，引来众苦。为有苦尾随之远行者，故人不应远行。
人不应有苦尾随。
族姓子，有信、具戒、名誉、财产，无论行住何处，则受当处诸人尊敬。
善人虽居远方，亦如雪山之可令人见，不善人虽坐于此处，亦如夜间射出之箭，不能得见。
比丘应独坐，独卧，不懈怠，独行，自调御，心乐森林。
不说实语者，必堕地狱。作恶，而言不作恶者，亦堕地狱。此二种恶人，死后，同等。
人多有以袈裟缠颈，而行恶法，不摄护。是恶劣人，以恶业故，必堕地狱。
食火焰灼热之铁丸，胜于破戒人，不摄护而食各方之抟饭。
放逸人，犯他人妻，则得四事。即：一、不得福。二、不得安睡。三、被责谤。四、堕地狱。彼不得福，故堕恶趣。国王刑罚亦酷，故不应犯他人妻。男女怯于淫乐者少。
执茅草不得法者，则伤手，沙门不行善行，必入地狱。
怠忽之行，污秽之戒行，厌恶梵行，无有大果。
若真为，则应勇猛而行。懈怠之沙门，必多欲尘。
不作恶为胜，以作恶必苦恼故，善则应作，以将来无苦恼故。
汝当自护，如守护边城内外，一刹那不可忽过，以忽过一刹那者。则已在地狱门拥挤，受忧患故。
邪见之众生，羞人之所不羞，不羞人之所羞，当堕恶趣。
邪见之众生，以无罪为有罪，以有罪为无罪，当堕恶趣。
正见之众生，见罪是罪，见无罪是无罪，当生善趣。
我将堪忍诽谤，如战场之象，堪忍箭射，因破戒之人，喜谤人故。
人辄用既经调御之兽，赴集合会战，帝王则乘调御之。在人间，既经调御者，堪忍诽谤者，是人中最胜人。
兽师所调御之名马，骏马，信度马及大良象，是最胜兽。若人能自调御者，则较诸骑乘为最胜。
人自调御已，则能达未调御者所不能达之境，犹如人不能以未尝达彼境之骑乘，而达彼境。
他那波罗迦象，当暴醉时，人难制伏，必缚系之，，则不食食，而系念众象所住之象林。
人多食，则常疲倦睡眠，辗转横卧，犹如大豕，被饲饵食，此是愚者，当数数入房。
此心从前依随求，依随欲，依随乐，徘徊游行。今我将以微妙方便制之，犹如象师持钩，制御醉象。
汝等当喜乐不放逸，守护自心，自拔出所难拔出之烦恼坑中，犹如陷在泥中之象，自拔而出。
人若能与有慧者，行正业者，贤明之人同行。则能免诸危难，喜乐熟虑而同行。
人若不能与有慧者，行正业者，贤明之人同行，则应独行，犹如帝王，弃其所征服之国土，亦如摩丹伽象，弃象群而独游林中。
独行最胜，因愚者不可为友故。人应独行，犹如少欲不作恶之摩丹伽象，林中独行。
有所需时，诸友导来喜乐。能随意满足时，导来喜乐。命终时，善业导来喜乐。能弃一切苦时，导来喜乐。
供护母亲，导来世间喜乐。供护父亲，导来喜乐。供护沙门，导来世间喜乐。供护婆罗门，导来世间喜乐。
持戒，导来直至老年之喜乐。安住正信，导来喜乐。获得智慧，导来喜乐。不作一切恶，导来喜乐。
爱欲生长于放逸之人，如蔓草之生长。故彼人必从生至生，漂流无已，犹如寻求果食之猴，漂流林中。
暴恶之爱欲，侵入世间一切心境，被制伏者，即长忧患，犹如雨后比罗那草，林中增长。
人能降伏世间最暴恶难伏之爱欲，则其人之忧患脱落，犹如莲叶上水滴之脱落。
故我告汝等，来此集会者，当造善业，掘去爱欲之根，犹如掘取乌尸罗香之人，先掘去比罗那草。如是，则魔罗不能常侵汝等。犹如流水，不能常侵芦苇。
树根无害，则树能固立，虽被斩伐，亦能再生，人若不拔去爱欲。则之苦，生生不息。
因贪欲而生一切喜乐，令爱欲如三十六瀑流，奔向欲乐，漂入邪见爱欲之流水，流遍一切心境，如蔓草之生长茂盛。汝等若见爱欲蔓芽生长，应以智慧，伐断其根。
众生有因喜悦之炽盛，而又恋著者。如是众生，则耽于欢乐，求于世乐，如是之人，必生老。
众生被爱欲围困已，彷徨不安，有如兔之罗网，彷徨不安，众生著于轮回，著于诸法。于长时中，常受苦恼。
众生被爱欲围困已，彷徨不安。有如兔之罗网，彷徨不安。以此之故，比丘志求离欲，应除爱欲。
汝等当见无烦恼人，如林之无丛木。有人既离欲林已，而心向林，仍趣入林，如是之人，则是已脱系缚，而愿再受系缚者。
诸贤者告言，铁之系缚，木之系缚，草绳系缚，非坚牢缚。众生恋着一切宝石，宝珠，珠珰及妻子之挂虑，贤者告言，此是下堕之系缚。人所难脱，是坚牢系缚。
诸智者断系缚已，无有挂虑，弃舍欲乐。
众生被贪欲染着已，则随欲流而去。如蜘蛛随自己所结之网而行。智者断如是缚已，无有挂虑，断一切苦。
汝当放下恋着过去之蕴，放下恋着未来之蕴，放下恋着现在之蕴，则为达彼岸者，心离一切有为法者，不再入于生老。
疑惑，则增长贪欲之侵扰。爱欲炽盛，以世乐为美好，如是之人，令系缚坚牢。
止息疑惑，乐住禅定，常有智虑，作不净观，如是之人，能断贪欲能断魔缚。
比丘成就已，无有畏怖，远离爱欲，无有烦恼，断除入生死之箭，如是比丘，此生是最后生。。
比丘离诸爱欲，不着爱欲，通达句义，初后顺序文字。如是比丘，是最后身，有大智慧，是大丈夫。
我已伏一切法，彻知一切法，离一切法，此是自悟，更能称谁为师。
一切施中，法施最胜。一切味中，法味最胜。一切乐中，法乐最胜能灭贪欲，灭一切苦。
一切财产，杀少智者，杀不求彼岸者。少智之人，能杀自己，犹如因财，而杀人者。
一切田，因草而损。一切众生，因贪欲而损。以此之故，施诸离贪者，得大果报。
一切田，因草而损。一切众生，因瞋恚而损。以此之故，施诸离瞋者，得大果报。
一切田，因草而损。一切众生，因愚痴而损。以此之故，施诸离痴者。得大果报。
一切田，因草而损，一切众生，因欲望贪求而损，以此之故，施诸离欲望贪求者，得大果报。
摄护眼是善，摄护耳是善，摄护鼻是善，摄护舌是善，摄护身是善摄护语是善，摄护意是善，摄护诸根是善。能摄护诸根之比丘，能脱一切苦。
摄护手，摄护足，摄护语，摄护自己，内心悦乐，住于三昧，独住知足。贤者说言，如是之人，是真比丘。
比丘摄护口，常慧说语，心不放逸。则此比丘，能如理说悦语之妙法。
比丘因乐法而来，已乐法已，随顺于法，思惟于法，则不退堕于法。
比丘不轻自己所得，不羡他人所得。若比丘羡他人所得，则不能入于三昧。
若比丘所得虽少，而不自轻，诸天当共赞言，是住正命，不懈怠之比丘。
若人不执名色为己有，不因名色而忧戚，我说是人，是真比丘。
比丘常住于慈，正信佛教。如是比丘，当能悟证寂静，息止诸行，而得安乐。
比丘当知，汝等当汲去舟中之水，则舟能疾行。汝等能断贪欲瞋恚则达涅槃。
比丘应断五下分结，五上分结，勤修五根，比丘越五着已，则能渡暴流。
比丘当修禅定，不放逸，心不随爱欲转。汝莫因放逸，而致吞食之热烧铁丸，悲哀号苦。
无慧者无禅，无禅者无慧。有禅有慧之人，近于涅槃。
住于空室之比丘，有凡夫所未有之安乐，其心寂静，明见诸法。
若比丘能随时观伺诸蕴生灭，则能随时欢喜悦乐。
欢喜悦乐，是一切贤者之永生。明见诸法，摄护诸根，知足而住，守护戒律，是有慧比丘之最初戒法。
汝当事善知识，清净正命，无懈怠心。比丘当尚友谊，有善慧行，多有悦乐，以善知识及慧行，能灭苦故。
比丘，汝等当弃贪欲瞋恚，如末利迦花之振落萎花。
比丘能身寂静，语寂静，意寂静，住于三昧，弃舍世乐，我说是比丘，是寂静者。
能自策励，能自省察，如是比丘，则已能自摄护，能住正念，能得安乐。
自己应仗自己，自己应规自己，以此之故，汝等当自摄护，如商人之摄护良马。
比丘应多悦乐法，正信佛教，证悟诸行寂灭，寂静之门。
年少比丘，精勤佛法，如是比丘，能令世间明耀，如月离云。
婆罗门，汝当断爱欲之流，舍去诸欲。婆罗门，若汝知灭断诸行，则当知涅槃，是无作无为之法。
婆罗门若能以二法到达彼岸，则此明见婆罗门，已灭烦恼。
无彼岸此岸之人，我说是人，无诸怖畏，无诸系缚，名婆罗门。
住于禅定，无有垢秽，独自安坐，所作已办，无有烦恼，达最上义名婆罗门。
昼则日明。夜则月明。刹帝利则严装有威。婆罗门则住禅定。而自庄严。佛陀则昼夜光明辉煌。
无恶业人，我名之为婆罗门。
我称之为沙门，因其所行寂静故。
能自除垢秽，我称之为出家者，以其能自除垢秽故。
娑罗门不应打害婆罗门，婆罗门不应执怨婆罗门。我责彼打害婆罗门之人，我责彼执怨婆罗门之人，但不甚于前。
婆罗门能制止心所爱着，则利益不少，侵害之心既灭，则苦恼灭。
我说无身语意之恶业者，三处之摄护者，是婆罗门。
闻正等觉佛陀所说法已。而明见法者，应礼敬之，如婆罗门之礼敬祀火祭者。
人非因螺髻，因族姓，因姓氏，而名为婆罗门，有谛实，有法，而清净者，其人是婆罗门。
诸无智者，汝修螺髻，有何所益。汝着鹿皮衣，有何所益。汝内荒芜如密林，汝唯清净外表之身。
我说着粪扫衣，瘦削，脉管外露，勤修禅定，住于森林者，是婆罗门。
我不说其母胎，而称之为婆罗门。彼称为婆和帝，实则是具烦恼执著者。我说无烦恼而不执著者，是婆罗门。
我说能断一切结缚，无诸怖畏，超越执着，无作无为者，是婆罗门。
我说能断瞋恚之纽，能断爱欲之绪，能裂邪见之网。乃至能断无明之索，已解脱无明之闩，已悟证者，是婆罗门。
我说不打害者，能忍骂詈，捶打，刑缚，有安忍力者，有安忍军兵者，是婆罗门。
我说不瞋恚，有德，持戒，无炽盛烦恼，已调御已，得最后身，是婆罗门。
我说不染着诸欲，如水之不着莲叶，如瞿栗粒之不着铁锥尖端者，是婆罗门。
或说能于戒法中，明悟灭苦，舍诸重担，离于系缚者，是婆罗门。
我说有深智慧，是有智者，明见道与非道者，得最上义者，是婆罗门。
我说不友在家出家，无恋着，游行，而少欲者，是婆罗门。
我说不刑杖怯弱众生，不自手杀，不教人杀者，是婆罗门。
我说不害于害己者，不思刑杖于己者，不著于蕴者，是婆罗门。
我说能脱落贪欲、瞋恚、慢、覆，如瞿栗粒之脱落铁锥尖端者，是婆罗门。
我说不粗暴语者，明语者，实语者，不两舌者，是婆罗门。
我说于世间一切有主之物，长者短者，少者多者，美者不美者。主人不与，则不取，是婆罗门。
我说于现世及未来世，无欲求，无爱欲，无烦恼者，是婆罗门。
我说无执着，无疑惑，渐次到达不死者，是婆罗门。
我说弃舍善恶，超越现世烦恼，无有忧虑垢秽，而清净者，是婆罗门。
我说现世快乐，清净明洁，无暗翳者，如明月之无垢，是婆罗门。
或说能越泥泞难行路径轮回，能越愚痴者，能达于彼岸者，住于禅定，无欲，无疑惑，无执著者，是婆罗门。
我说弃舍现世欲乐者，弃家游行，灭尽贪欲，灭尽后有者，是婆罗门。
我说能弃人间系缚，脱天界之系缚，离一切之系缚者，是婆罗门。
我说能弃舍乐及不乐，无有烦恼之勇力者，是婆罗门。
我说能遍知一切有情生起，不执着，善逝，证悟者，是婆罗门。
我说诸天，乾闼婆及人所不能知其趣，烦恼灭尽，证阿罗汉者，是婆罗门。
我说无过去蕴之焦虑，无未来之焦虑，无现世之焦虑，无有焦虑，无有执著者，是婆罗门。
我说强健，最胜，勇猛，已胜，得大德，无欲，洗涤烦恼，已觉悟者，是婆罗门。
我说能知夙世，已见天趣及恶趣，已不再生，梵行圆成，是牟尼者是婆罗门。
归命应供，正等觉，佛，世尊。
如是我闻。
一时，世尊初成正觉，在优楼比螺村，尼连禅河畔，菩提树下住。尔时，世尊，单跏趺坐，享解脱乐，经七日已，乃从定起，于初夜分顺观缘起诸法，谓此有，故彼有。此生，故彼生。即无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼愁叹。如是苦聚，如是而生。
尔时世尊，如是知已，而自说言。
谛修禅观之婆罗门，悟诸法时，彼诸疑惑，即能销尽，以悟诸法，如是因生故。
如是我闻。
一时，世尊初成正觉，在优楼比螺村，尼连禅河畔，菩提树下住，尔时世尊，单跏趺坐，享解脱乐，经七日已，乃从定起，于中夜分，逆观缘起诸法，谓此无，故彼无，此灭，故彼灭，即无明灭，缘行灭。行灭，缘识灭。识灭，缘名色灭。名色灭，缘六入灭。六入灭，缘触灭。触灭，缘受灭。受灭，缘爱灭。爱灭，缘取灭。取灭。缘有灭。有灭，缘生灭。生灭，缘老死忧悲苦恼愁叹灭。如是苦聚，如是而灭。尔时世尊，如是知已，而自说言：
谛修禅观之婆罗门，悟诸法时，彼诸疑惑，即能销尽，以悟诸法，如是缘灭故。
如是我闻。
一时，世尊初成正觉，在优楼比螺村，尼连禅河畔，菩提树下住。尔时世尊，单跏趺坐，享解脱乐，经七日已，乃从定起，于后夜分，顺观逆观缘起诸法。谓此有，故彼有，此生，故彼生。此无，故彼无，此灭，故彼灭。即无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼愁叹。如是苦聚，如是而生。无明灭，则缘行灭。行灭，缘识灭，识灭，缘名色灭。名色灭，缘六入灭。六入灭，缘触灭，触灭，缘受灭。受灭缘爱灭。爱灭，缘取灭，取灭，缘有灭，有灭，缘生灭。生灭，缘老死忧悲苦恼愁叹灭。如是苦聚，如是而灭。
尔时世尊，如是知已，而自说言：
谛修禅观之婆罗门，悟诸法时，彼婆罗门，能破魔及魔军众，如日破暗，照明太空。
如是我闻。
一时，世尊初成正觉，在优楼彼螺村，尼连禅河，牧羊者尼拘律林住。尔时世尊，单跏趺坐，享解脱乐，经于七日，乃从定起。尔时，慢性婆罗门，来至佛所，坐近于佛，共相问讯，得纪念已，而问佛言，最胜瞿昙，何故名婆罗门，云何是成就婆罗门法。
尔时世尊，如是知已，而自说言：
婆罗门除邪恶已，心无憍慢，无有烦恼污垢，自摄护已，通达吠陀住尽梵行，随一切世，无有烦恼憍慢。如是婆罗门，名正法婆罗门。
如是我闻。
一时，佛在舍卫城，祇陀林，给孤独长者园住，尔时，舍利弗尊者，大目建连尊者，大迦叶尊者，大迦旃延尊者，大拘致罗尊者，大劫宾那尊者，大纯陀尊者，阿㝹楼那尊者，离越尊者，难陀尊者。来至佛所，世尊遥见诸尊者来，即召诸比丘言。诸比丘，彼等婆罗门来。尔时，一婆罗门族姓比丘，即问世尊，大德世尊，何故名婆罗门，云何是成就婆罗门法。
尔时世尊，如是知已，而自说言：
除邪愚已，常住正念，生死缚尽，已觉悟已。如是之人，名现法婆罗门。
如是我闻。
一时，世尊在王舍城，竹林迦兰陀迦园住。尔时，大迦叶尊者，在七叶窟中，病笃甚苦。后病愈自思，我当往王舍城托钵。尔时，五百天众，请大迦叶尊者托钵，大迦叶尊者已却诸五百天众已。即于朝时，着衣持钵，入王舍城，向贫乏人住处，孤独人住处，织工匠住处托钵，尔时世尊，见大迦叶尊者，在王舍城，向贫乏人住处，孤独人住处，织工匠住处，游行托钵。
尔时世尊，知是知已，而自说言：
我说，受他人食，能彻知，能自调御，能住于法，烦恼已尽，罪恶已除，名婆罗门。
如是我闻。
一时，世尊在波吒城，羊群夜叉住处，羊群塔住。尔时，世尊，于夜暗大雨中，在露天坐。尔时，羊群夜叉，欲令世尊怖畏恐惧。身毛为竖。即来见佛，于不远处，而大声呼，阿迦拘罗，波迦拘罗，阿迦拘罗波迦兰，如是三次。而后告言，沙门，汝见恶鬼。
尔时世尊，如是知已，而自说言：
人能自达诸法彼岸已，是婆罗门。无有怖畏如是诸恶鬼，及波迦拘罗声。
如是我闻。
一时，世尊在舍卫城，祗陀林，给孤独长者园住，尔时，战胜尊者来舍卫城，欲礼世尊。时尊者旧妻，闻战胜尊者来至舍卫，即抱其子，赴祗陀园。尔时战胜尊者，日中休息，在树下坐。战胜尊者旧妻，即往见之。告尊者言，沙门，汝当养我，我有此子。旧妻说已，战胜尊者，默然不语。旧妻再说，乃至三说，而又复说，沙门，汝当养我，我有此小子。战胜尊者，默然不语。尔时旧妻，即抱小子，置尊者前，而便说言，沙门，此是汝子，汝当养之。
说已却去。尔时战胜尊者，不视此儿，亦不与语。尊者旧妻，远处俟观，遥见尊者，不视此儿，亦不与语。即自思惟，此之沙门，无有所欲，即来抱子而去。
世尊以清净天眼，超诸人眼，见战胜尊者旧妻，如是行已。
尔时世尊，如是知已，而自说言。
不欢旧妻之来，不悲旧妻之去，彼战胜者，已离爱着，是婆罗门。
如是我闻。
一时，世尊在伽耶城，象头山住。尔时，诸结发外道等众在伽耶河中，或浮或沉，或时浮沉，或水自淋，或祭祀火，时是冬夜大雪续降，经于八日。诸结发等，自思作此，可得清净。
尔时世尊，见诸结发，在伽耶河，或浮或沉，或时浮沉，或水自淋，或祭祀火，时是冬夜，大雪续降，于时八日，自思作此，可得清净。
尔时世尊，如是知已，即自说言。
清净不因水而得，彼在此水中者，若有谛实，有正法，即能清净，即是婆罗门。
如是我闻。
一时，世尊在舍卫城，祇陀林，给孤独长者园住。时族姓子，名婆希。是树皮衣修行者，住于苏波罗迦海岸，人所尊重承事，供养恭敬多得衣服，饮食，坐卧具，医药。时婆希坐于僻处，自忧念言，我是阿罗汉，是证罗汉道中之一人否，时婆希夙世兄弟，而生天者，是扶济者，是利益者，知婆希心之所念，来见婆希。而告之言，婆希，汝实不是阿罗汉，亦非证阿罗汉道，汝无修阿罗汉行，亦无修证阿罗汉道之行。婆希问言，如是，现前谁是人天世界之阿罗汉，证阿罗汉道者。彼天答言，婆希，北方有城，名曰舍卫，彼应供正等觉佛陀世尊，住于此城。婆希，彼世尊者，实是阿罗汉，是证阿罗汉道者，正说成阿罗汉法。时婆希为天所动，即离苏波罗迦河岸，诣舍卫城，祗园精舍，经一夜宿，而到佛所。
时比丘众，正在露处经行，婆希即问比丘众。如是问言，诸大德，婆伽梵应供正等觉佛陀世尊，今在何处，我欲礼敬于彼应供正等觉佛陀世尊。比丘众答言，婆希，彼世尊入城托钵。时婆希即疾出祗园，入舍卫城，见世尊在舍卫城内，次第托钵，甚可皈敬，应为皈敬，诸根寂静，正念坚固，已调御已，最极寂定，有自调御，有自摄护，守护诸根，是大德者。
婆希近世尊已，头面顶礼，佛世尊足，即白佛言，大德世尊，请为我说法。善逝世尊，请为我说无尽利益安乐之法。
婆希如是说已，世尊告言，婆希，此非宜时，我沿家托钵故。婆希再白佛言，大德世尊，世尊有命难，乃至我有命难，最为难知。大德世尊，请为我说法，善逝世尊，请为我说无尽利益安乐之法。
如是再说，乃至三说，大德世尊，世尊有命难，乃至我有命难，最为难知，大德世尊，请为我说法，请为我说无尽利益安乐之法。
尔时世尊，即为说言。婆希，汝当如是学，见唯是见，闻唯是闻，知唯是知，觉唯是觉，婆希，汝当如是学。婆希，汝能于见时，唯是见。于闻时，唯是闻。于知时，唯是知。于觉时，唯是觉。如是之时汝无有处，汝无有处时，汝无有现在世，无有未来世，汝无有两世，如是则苦尽。
时族姓子摩希树皮衣行者，心不执着，烦恼脱落，以世尊略说法故。
时世尊略说于族姓子摩希树皮衣行者已，却行而去。
时世尊去已未久，乳犊牝牛，角触摩希倒地死。时世尊在舍卫城托钵，饭食讫，与比丘众归，见摩希倒地死。
即告比丘众言，诸比丘众，汝等共扶摩希躯体安榻上，运去茶毗，造塔。诸比丘众，摩希与汝等同是梵行者。而彼已死。诸比丘众答，如是，世尊。即共扶摩希躯体安榻上，运去茶毗，造塔已。即同往礼世尊，却坐一旁，而问佛言，大德世尊，摩希躯体，我等茶毗讫，摩希之塔，我等造讫，摩希之趣如何，彼之来生如何。
佛言，诸比丘众，摩希是贤者，于法修行，以问法故，不恼难我，摩希已入涅槃。
尔时世尊，如是知已，而自说言。
地水火风，不着涅槃，而涅槃界，星无光明，日亦不现，月无光辉亦无黑暗。
婆罗门能自悟，名圣者时，则彼婆罗门，当能解脱于色及无色之苦乐。
本品总摄经。有：一、菩提经一。二、菩提经二。三、菩提经三。四、牧羊者尼拘律林经。五、长老经。六、大迦叶经。七、波吒经。八、战胜经。九、结发经。十、摩希经。共十经。
如是我闻。
一时，世尊初成正觉，在优楼比螺村，尼连禅河，目真邻陀树住。尔时，世尊，单跏趺坐，享解脱乐，经七日已。尔时，非时云起，大雨续降，经于七日，寒风来侵。时目真邻陀龙王，从其居出，来至佛所，以身绕佛，七重卷之，骧首张颈，覆护佛顶。而自念言，寒气莫侵世尊，暑气莫侵世尊，虻、蚊、风、日光、爬虫，莫侵世尊。
如是，经七日已，世尊始从定起，目真邻陀龙王，知空霁无云，乃解卷体，化为人身。立于佛前，合掌礼拜。
尔时世尊，如是知已，而自说言。
静处独居，为闻法智见者之乐。不加侵害，摄护众生，是世间乐，离于贪欲，解脱诸欲，是世间乐，能伏我慢，是最上乐。
如是我闻。
一时，世尊在舍卫城，祗陀林，给独孤长者园住。尔时，诸比丘众托钵回，饭食讫，讲堂集坐，而共说言，诸慧命众，诸人王中，摩揭陀国频毗沙罗王，与憍萨罗国波斯匿王，此之二王，谁多钱财，谁多用财，谁多藏财，谁多国土，谁多骑乘，谁多军众，谁多神通，谁多威力，诸比丘众，如是言说，而未终止。
尔时夕时，佛宴坐起，行至讲堂，敷座而坐。问比丘言，诸比丘众讲堂集坐，有何说言，而未终止，是如何事。比丘众言，大德世尊，我等比丘，托钵回，饭食讫，讲堂集坐，而共说言，诸慧命众，诸人王中，摩揭陀国频毗沙罗王，与憍萨罗国波斯匿王，此之二王，谁多钱财，谁多用财，谁多藏财，谁多国土，谁多骑乘，谁多军众，谁多神通，谁多威力。大德世尊，诸比丘众，如是言说，尚未终止，而世尊至。
世尊告言，诸比丘众，是族姓子，正信出家，是修行者，不应如是说言。
诸比丘众，汝集会时，当作二事。谓：一是说法。一是圣者之沉默。
尔时世尊，如是知已，而自说言。
世间欲乐，天上之乐，不及断尽爱欲乐之十六分之一。
如是我闻。
一时，世尊在舍卫城，祇陀林，给孤独长者园住。时诸小儿，在舍卫城与祗陀林之间，以杖击蛇，尔时世尊，朝时，着衣持钵，往舍卫城托钵，世尊见诸小儿，在舍卫城与祇陀林之间，以杖击蛇。
尔时世尊，如是知已，而自说言。
为求自己安乐，而刑害亦在求安乐之众生者。彼于未来世，不得安乐。
为求自己安乐，而不刑害众生之亦在求安乐者，彼于未来世，必得安乐。
如是我闻。
一时，世尊在舍卫城，祗陀林，给孤独长者园住。尔时世尊，众所供养，承事尊重，信受恭敬，多得衣服，饮食，坐卧具，医药。诸比丘众，亦众所供养，承事尊重，信受恭敬，多得衣服饮食，坐卧具，医药。时诸普行外道，不能安忍于世尊及比丘众，多得供养，即于里巷，于森林，以非净人之粗恶语，骂责恼诸比丘众，时诸比丘。往世尊所，顶礼佛已，却坐一旁，而白佛言，大德世尊，即今世尊，众所供养，承事尊重，信受恭敬，多得衣服，饮食，坐卧具，医药，诸比丘众，亦为众所供养，承事尊重，信受恭敬，多得衣服，饮食，坐卧具，医药，彼诸普行外道，众不供养，不承事尊重，不信受恭敬，不得衣服，饮食，坐卧具，医药。大德世尊，诸普行外道，不能安忍于世尊及比丘众，多得供养，于里巷，于森林，遇比丘众，即以非净人之粗恶语，骂责恼诸比丘众。
尔时世尊，如是知已，而自说言。
诸比丘众，在里巷，在森林，苦乐触已，不于己立苦乐，不于他人立苦乐。触因五蕴而生，诸一切触，不能触无五蕴之涅槃。
如是我闻。
一时，世尊在舍卫城，祗陀林，给孤独长者园住。时伊车能伽罗村一优婆塞，因事入舍卫城，优婆塞在舍卫城事毕，往见世尊，礼世尊已，却坐一旁，世尊问言，优婆塞，汝已久念来此，闻法否耶，优婆塞言，大德世尊，我已久念来见世尊，以事务烦阻故，未能即来。
尔时世尊，如是知已，而自说言。
无烦恼系缚者，得大安乐。多闻法者，当见烦恼者之苦恼。人恋著于人者，必有苦恼。
如是我闻。
一时，世尊在舍卫城，祇陀林，给孤独长者园住。时一外道妻，名末那毗迦，怀胎将产，外道妻告外道言，婆罗门，汝往取助我产儿之胡麻油来。外道妻言已，外道答言，我能于何处取胡麻油来。外道妻如是再说，乃至三说，而复言说，婆罗门，汝往取助我产儿之胡麻油来。
尔时，憍萨罗国波斯匿王之王臣，常将王库所藏生酥，胡麻油，施与沙门婆罗门，但施所饮，不许带去。时外道自思，王臣常将王库所藏生酥，胡麻油，施与沙门婆罗门，但施所饮，不许带去。我何不往波斯匿王所，饮所施油，回家吐出，用助妻产。
时外道赴波斯匿王所，饮施油已，急欲回家。而不能禁泻，苦痛剧烈。辗转反侧。
尔时世尊，于朝时分，着衣持钵，入舍卫城托钵，见彼外道，痛苦剧烈，辗转反侧。
尔时世尊，如是知已，而自说言。
无烦恼系缚者，得大安乐。能通达吠陀圣典者，无烦恼系缚。汝当见被烦恼系缚者，正在苦恼。人恋著于人者，必有苦恼。
如是我闻。
一时，世尊在舍卫城，祗陀林，给孤独长者园住。时一优婆塞。有一独生子，甚所钟爱，甚所喜乐，忽而死去。时优婆塞，及诸人众，衣服濡湿，毛发濡湿。于午时分，来至佛所，礼拜佛已，却坐一旁。
佛问优婆塞众言，诸优婆塞，衣服濡湿，毛发濡湿，午时来此，有何事耶。时彼优婆塞，即白佛言，大德世尊，我之独子，甚所钟爱，甚所喜乐，而忽死去，以是之故，我等衣服濡湿，毛发濡湿，于午时分，而来见佛。
尔时，世尊，如是知已，而自说言。
诸人天众，喜乐于可爱色相，必有苦恼，福报既尽，受死王捉。
有诸贤者，昼夜住不放逸，能舍可爱色相。如是贤者，能掘去轮回苦根，不为死王所啖食。
如是我闻。
一时，世尊在军持城，军持林住。时拘利耶王公主，名苏波婆沙，怀胎七年，难产七日，苏波婆沙公主，痛苦剧烈，而以三念，能安忍之。
谓念彼世尊，自悟正法，又复演说，舍苦之法。
念彼世尊，诸弟子众，有妙修行，行舍苦法。
念彼涅槃，无有诸苦，是真安乐。
时苏波婆沙公主，告其夫言，汝往佛所，头面顶礼，佛世尊足，而白世尊，如我辞言，世尊少病少恼，起居轻泰，气力安乐。大德世尊苏波婆沙女，头面顶礼，佛世尊足。
大德世尊，彼苏波婆沙女，怀胎七年，难产七日，痛苦剧烈，而以三念，能安忍之，谓念彼世尊，自悟正法，又复演说，舍苦之法。念彼世尊，诸弟子众，有妙修行，行舍苦法。念彼涅槃，无有诸苦，是真安乐。
时拘利耶王太子，受苏波婆沙女嘱已，即往见佛，礼世尊已，却坐一旁，而白世尊，大德世尊，苏波婆沙公主，头面顶礼，佛世尊足。嘱问世尊，少病少恼，起居轻泰，气力安乐。而嘱再言，苏波婆沙女怀胎七年，难产七日，痛苦剧烈，而以三念，能安忍之。谓念彼世尊自悟正法，又复演说，舍苦之法。念佛世尊，诸弟子众，有妙修行行舍苦法。念彼涅槃，无有诸苦，是真安乐。世尊答言，苏波婆沙女当得安乐，无诸病苦，产无病儿。世尊如是言已，苏波婆沙女，安乐无病，产无病儿。
拘利耶王太子，闻佛语已，深心欢喜，从座而起，礼拜右绕，而回宫中。即见苏波婆沙公主，安乐无病，产无病儿，而自思惟，奇哉奇哉，所未曾有，如来有大神通，有大威力，如世尊言，苏波婆沙公主安乐无病，产无病儿，真所欢喜，真所悦乐。
时苏波婆罗公主，告王子言，王子，汝往见佛，头面顶礼，佛世尊足，如我辞曰，大德世尊，苏波婆沙女，头面顶礼，佛世尊足，大德世尊，苏波婆沙女，怀胎七年，难产七日，今苏波婆沙女，安乐无病产无病儿，彼女欲饭诸僧众，以佛为首，尽于七日，如是再说，而复三说，大德世尊，及诸僧众，请受苏波婆沙女，七日饭食。
时拘利耶王子，受苏波婆沙女嘱，即往见佛，顶礼佛已，却坐一旁而白世尊，大德世尊，苏波婆沙女，头面顶礼，佛世尊足，苏波婆沙女，如是嘱白世尊，大德世尊，苏波婆沙女，怀胎七年，难产七日，今者彼女，安乐无病，产无病儿，彼女欲饭僧众，以佛为首，尽于七日，大德世尊，及诸僧众，请受苏波婆沙女，七日饭食。
时一优婆塞，将于明日，饭诸僧众，以佛为首，此优婆塞，是大目建连尊者外护施主，时佛世尊，即召大目建连言，汝来，目建连，汝往彼优婆塞所，如我辞言。寿者，苏波婆沙公主，怀胎七年，难产七日，今者彼女，安乐无病，产无病儿，欲饭僧众，以佛为首，尽于七日，苏波婆沙公主，当作七日饭食，汝外护施主，后当作之。
大目建连尊者，受佛嘱已，往优婆塞所，而告彼言，寿者，苏波婆沙公主，怀胎七年，难产七日，今者彼女，安乐无病，产无病儿，欲饭僧众，以佛为首，尽于七日。苏波婆沙公主，当作七日饭食，汝当后之。
优婆塞言，大德师尊，若大目建连尊者，是某之财、命、信，三法护者，苏波婆沙公主，当作七日饭食，某当后之。大目建连尊者言，我是汝之财命二法护者，汝是信法护者。优婆塞言，若大目建连尊者是某之财命二法护者，苏波婆沙公主，当作七日饭食，某当后之。
时大目建连尊者，得优婆塞许已，即往见佛，告世尊言，大德世尊我已令彼优婆塞，许苏波婆沙公主，作七日饭食，优婆塞当后作之。
尔时苏波婆沙公主，自作善妙嚼食，以佛为首，供诸僧众，尽于七日。令儿礼佛，及诸僧众。时舍利弗尊者，问此儿言，儿儿，汝安好否，汝能无苦否。儿答言，舍利弗尊者大德，我何能安好，我何能，我在血污中七年。时苏波婆沙公主，欢喜悦乐，而作是言，我儿能与法将言说。
时世尊知苏波婆沙公主，欢喜悦乐，而问苏波婆沙女言，公主，汝望再得如是儿否耶。苏波婆沙女答言，大德世尊。我望再得七如是儿。
尔时世尊，如是知已，而自说言。
不可喜之苦，放逸者以为可喜。
不可爱之苦，放逸者以为可爱。放逸者以苦为乐。
如是我闻。
一时，世尊在舍卫城，鹿母毗舍佉之东园住，时鹿母毗舍佉，有诸利益，系于波斯匿王，而波斯匿王，不依其愿与。时午时分，鹿母毗舍佉，即往佛所，礼世尊已，却坐一旁。时佛问言，毗舍佉女，因何日中，而来至此。鹿母毗舍佉答言，大德世尊，我有利益，系于波斯匿王，而波斯匿王，不依愿与我。
时佛世尊，如是知已，而自说言。
利益属他，引来苦恼。得大权势，成就公众利益，引来安乐。
众生多有热恼，以烦恼结缚，为众生所难超越故。
如是我闻。
一时，佛在阿㝹夷之庵摩罗林住。时迦利瞿陀王妃之子，跋提梨迦尊者，或在森林，或在树下，或在空屋，常自说言，乐哉乐哉。时比丘众，常闻迦利瞿陀王妃之子，跋提梨迦尊者，或在森林，或在树下或在空屋，常自说言，乐哉乐哉。如是诸比丘众，共忧思言，诸寿者迦利瞿陀王妃之子，跋提梨迦尊者，不乐梵行，彼在森林，或在树下或在空屋，彼当念昔时在俗王位之乐，故常自说，乐哉乐哉。
时诸比丘，即往佛所，礼世尊已，却坐一旁，而白佛言，大德世尊迦利瞿陀王妃之子，跋提利迦尊者，当不乐梵行，彼在森林，或在树下，或在空屋，当念昔时在俗王位之乐，故常自说，乐哉乐哉。
尔时佛告一比丘言，比丘，汝往跋提梨迦所，如我辞言，跋提梨迦师召汝往。比丘受佛敕已，往迦利瞿陀王妃之子，跋提梨迦尊者所，而告之言，慧命跋提梨迦，师召汝往。跋提梨迦尊者，诺比丘已，即往佛所，礼世尊已，却坐一旁。世尊问迦利瞿陀王妃子，跋迦提梨尊者言，跋提梨迦，我闻汝或在森林，或在树下，或在空屋，常自说言乐哉乐哉，如是否耶。跋提梨迦尊者答言，如是，世尊。
世尊问言，跋提梨迦，汝何所见，而在森林。或在树下，或在空屋而自说言，乐哉乐哉。
跋提梨迦尊者答言，大德世尊，我昔在俗。享王位乐，宫内宫外，城内城外，国内国外，王臣等众，掌执守备。大德世尊，王臣如是守备，而我恐惧战栗，疑虑怖畏。然我此时，独住森林，或在树下，或在空屋，无有恐惧，无有战栗，无有疑虑，无有怖畏，少欲知足，无身毛竖立，食人与食，心如粗住。大德世尊，我见如是，故在森林，或在树下，或在空屋，常自说言，乐哉乐哉。
尔时世尊，如是知已，而自说言。
瞋恚不生于超出盛衰之圣者。诸天不能见无怖畏，得真安乐，无有忧悲之圣者。
本品总摄经。有：一、目真邻陀经。二、王经。三、刑害经。四、供养经。五、优婆塞经。六、胎妇经。七、一子经。八、苏波婆沙经。九、毗舍佉经。十迦利瞿陀经。共十经。
如是我闻。
一时，世尊在舍卫城，祗陀林，给孤独长者园住，时一比丘，于佛不远，结双跏趺，端身而坐，忍夙业报，剧烈痛苦，正念正智，无畏而坐。时世尊见是比丘，于不远处，结双跏趺，端身而坐，忍夙业报剧烈痛苦，正念正智，无畏而坐。
尔时世尊，如是知已，而自说言。
比丘能舍业。能弃夙业，若弃尘埃。不执我所，正念而住。则不必召人。
如是我闻。
一时，佛在舍卫国，祗陀林，给孤独长者园住。时世尊之弟，世尊叔母之子，难陀尊者，告诸比丘众言，诸寿者，我不喜梵行，不能保梵行，我将舍戒返俗。时一比丘，即往见佛，礼世尊已，却坐一旁，而白佛言，大德世尊，世尊之弟，世尊叔母之子，难陀尊者，告诸比丘众言，我不喜梵行，我不能保梵行，我将舍戒返俗。时佛召一比丘言，汝来，比丘，汝往难陀，如我辞言，难陀，世尊召汝。比丘诺已，往难陀所，告难陀言，师召汝往。难陀应诺，往见世尊。礼世尊已，却坐一旁。佛问难陀，难陀，闻汝告比丘众言。诸寿者，我不喜梵行，不能保梵行，我将舍戒返俗，如是否耶。难陀答言，如是，世尊。
佛言，难陀，汝不喜梵行，不能保梵行，将舍戒返俗，其故云何。
难陀言，大德世尊，我出家时，释迦族姓美女，垂发半梳，彼告我言，王子，王子当速归来。我忆念彼，故不喜梵行，不能保梵行，我将舍戒返俗。
时世尊握难陀臂，如壮士屈伸臂顷，从祗陀林，至忉利天。
尔时，五百鸽足天女，群来承事帝释天王。佛问难陀，难陀，汝见是五百鸽足天女否，难陀答言，如是，世尊。
佛言，难陀，于汝意云何，释迦族姓美女，与五百鸽足天女，谁更美丽，谁更可亲，谁更可爱。
难陀答言，大德世尊，大小诸猴，被火焚烧，耳鼻残缺，犹如释迦族姓美女，较诸五百天女，不及四分之一，不及四分之一半，乃至不可较量。此诸五百天女，实更美丽，实更可亲，实更可爱。
佛言，汝可喜之，汝可乐之，我为汝保任，汝可得五百鸽足天女。
难陀答言，大德世尊，世尊若保任我得五百鸽足天女，我当乐梵行。
时佛握难陀臂，自忉利天，如壮士屈伸臂顷，返祗陀林。以此之故，诸比丘众，各自闻知，世尊之弟，佛叔母之子，难陀尊者，因诸天女而修梵行，世尊保任难陀，当得五百鸽足天女。
时诸比丘法友。共称难陀尊者是佣人，难陀尊者是世尊赎来人。难陀尊者是佣人，难陀尊者是世尊赎来人。难陀尊者，以天女故，而修梵行，世尊保任尊者。当得五百鸽足天女。
时难陀尊者，以诸比丘，称为佣人，称为世尊赎来人故。郁恼，羞愤，厌嫌，乃离众独居，住不放逸，精勤坚固，于不久时，以现法自慧力，证无上梵行，为出家族姓子所共希慕，自知此生已尽，梵行已立，所作已办，更无后有，难陀尊者，是诸阿罗汉之一阿罗汉。
时初夜分已，有一天女，最极美丽，诣祗陀林，光明遍照，来至佛所，礼世尊已，却坐一旁。而白佛言，大德世尊。难陀尊者，世尊之弟，佛叔母之子，以现法自慧力故。证心解脱，证慧解脱，诸漏已尽世尊亦已智见，难陀尊者，以现法自慧力故，证心解脱，证慧解脱，诸漏已尽。
是夜分尽，难陀尊者，往见世尊，礼世尊已，却坐一旁，而白佛言大德世尊，世尊保任我得五百鸽足天女，我今来求世尊，除脱此约。佛言，难陀，我心已知汝心，难陀，以现法自慧力故，证心解脱，证慧解脱，诸漏已尽。诸天等众，亦告我言，难陀尊者，世尊之弟，佛叔母之子，以现法自慧力故，证心解脱，证慧解脱，诸漏已尽。难陀汝心以不执着故，解脱诸漏时，我约亦除脱已。
尔时世尊，如是知已，而自说言。
比丘能越，诸欲泥沼，能破除彼，诸欲荆刺。则此比丘，已灭愚痴于诸苦乐，心不动摇。
如是我闻。
一时，世尊在舍卫城，祇陀林，给孤独长者园住。时五百比丘。耶输阇为首，来舍卫城，欲见世尊，如是诸来比丘众，与住园诸比丘，互相谈问，敷坐卧具，整诸衣钵，发高大声。尔时世尊，问阿难言，阿难，谁高大声，有如渔夫，高声争鱼。阿难答言，大德世尊，五百比丘，耶输阇为首，来舍卫城，欲见世尊，诸来比丘，与住比丘，互相谈问，敷坐卧具，整诸衣钵，发高大声。
佛言，阿难，汝往召诸比丘来，如我辞曰，师召汝往。阿难诺佛，往比丘所，告诸比丘，师召汝往。诸比丘众，即往见佛，礼世尊已，却坐一旁。世尊问言，请比丘众，以何事故，发高大声，有如渔夫，高声争鱼。
耶输阇白佛言，大德世尊，五百比丘，来舍卫城，欲见世尊，诸来比丘，与住比丘，互相谈问，敷坐卧具，整诸衣钵，发高大声。
佛告诸比丘，汝等当去，我斥汝等，汝等不应住我所。
诸比丘诺世尊已，即从座起，礼佛世尊，右绕于佛，收坐卧具，整诸衣钵，向跋阇国，游行而去。至跋阇国，婆求末河，即于河畔，作树叶屋，住雨安居。
尔时，住安居期，耶输阇召诸比丘言，诸寿者，世尊望益我等，图益我等，资益我等。以资益我等故，而斥我等，今世尊有何所望于我等，我等当成就之。诸比丘诺耶输阇已，即各离群，住不放逸，专精勤奋，于安居间，洞澈三明。
时世尊随意住舍卫城已，诣吠舍离，在吠舍离大林，重阁讲堂住。时世尊心知婆求末河畔，诸比丘众，心之所念。即告阿难尊者言，阿难，婆求末河畔诸比丘众，在此南方，我感南方，有光向我，我存念彼，汝莫惮烦，往婆求末没河畔，诸比丘所，告彼等言，师召汝等。阿难应诺，即往晤一比丘，而告之言，慧命，汝往诣婆求末河畔，诸比丘所，而告之言，师欲见汝等。彼比丘诺阿难尊者已，如壮士屈伸臂顷，即从大林，重阁讲堂，而现于婆求末河畔。
时彼比丘，告婆求末河畔诸比丘众言，师令召汝等，师欲见汝等。
诸比丘众，诺彼比丘，收坐卧具，整诸衣钵，如壮士屈伸臂顷，自婆求末河畔，而现于大林重阁讲堂。
尔时世尊，入于不动三昧，时诸比丘，自思惟言，今者世尊，住于何处。诸比丘众，复思惟言，世尊入于不动三昧。诸比丘众，遂亦入于不动三昧。
时初夜时分，阿难尊者，即从座起，整郁多罗僧衣，偏袒一肩，向佛世尊，合掌礼敬，而白佛言，大德世尊，初夜分已，诸比丘众，坐候已久，请佛世尊，与比丘众，而共言说。
阿难尊者，白世尊已，世尊默然，乃至再说。
中夜时分，阿难尊者即从座起，整郁多罗僧衣，偏袒一肩，向佛世尊，合掌礼敬，而白佛言，大德世尊，中夜分已，诸比丘众，坐候已久，请佛世尊，与比丘众，而共言说，乃至再说，世尊默然。
后夜分已，晨光既现，阿难尊者，即从座起，整郁多罗僧衣，偏袒一肩，向佛世尊，合掌礼敬，而白佛言，大德世尊，后夜分已，晨光既现，诸来比丘，坐候已久，请佛世尊，与比丘众，而共言说。
时佛世尊，从三昧起，告阿难言，阿难，汝若能知，当不说此。阿难，我与五百比丘，同入不动三昧。
尔时世尊，如是知已，而自说言。
诸有比丘，能胜欲刺，能胜恶口，能不杀生，能无缚着。则彼比丘不动如山。则彼比丘，不因苦乐，而有摇动。
如是我闻。
一时，世尊在舍卫城，祗陀林，给孤独长者园住，时舍利弗尊者，于不远处，正向世尊，结跏趺坐，端身正念。
世尊见舍利弗，于不远处，正向世尊，结跏趺坐，端身正念。
尔时世尊，如是知已，而自说言。
比丘如山，无有摇动。以断痴故，犹如山立，无有摇动。
如是我闻。
一时，世尊在舍卫城，祗陀林，给孤独长者园住。时大目建连尊者于不远处，端身趺坐，内住念身。尔时世尊，见大目建连尊者，于不远处，端身趺坐，内住念身。
尔时世尊，如是知已，而自说言。
有诸比丘，能住念身，守护触处，常入正定。，当能自知，灭烦恼已。
如是我闻。
一时，世尊在王舍城，竹林迦兰陀迦园住。时毕陵迦婆差尊者，常呼诸比丘，为下贱人。时诸比丘，往世尊所，礼世尊已，却坐一旁，而白佛言，大德世尊，毕陵迦婆差尊者，常呼诸比丘众，为下贱人。时世尊告一比丘言，比丘，汝往毕陵迦所，如我辞言，慧命婆差，师召汝往。彼比丘诺佛已，往毕陵迦尊者所，而告之言，慧命，师召汝往。毕陵迦婆差诺已，即往佛所，礼世尊已，却坐一旁。世尊问毕陵迦尊者言，毕陵迦，闻汝常呼诸比丘众，为下贱人，是否。毕陵迦尊者言，如是，世尊。
尔时世尊，思惟毕陵迦尊者，夙生聚蕴已，告诸比丘言，比丘，汝等莫愤婆差比丘，婆差比丘不瞋汝等，而呼汝等比丘为下贱人。婆差比丘，五百世生婆罗门族姓，婆差比丘经久惯呼下贱人。以是之故，婆差比丘，常呼诸比丘众，为下贱人。
尔时世尊，如是知已，而自说言。
谄慢不生，于无贪者，不执我所，无有诸欲，舍诸瞋恚，住寂静人。
如是之人，名婆罗门。如是之人，名为沙门。如是之人。名为比丘毕陵迦经终。
如是我闻。
一时世尊在舍卫城，竹林迦兰陀迦园住，时大迦叶尊者，在毕钵罗窟，单跏趺坐，入一三昧，经于七日，大迦叶尊者，即从定起，既出定已，自思念言，我当往王舍城托钵，时五百天众，请大迦叶尊者受食，时朝时分，大迦叶尊者，却谢五百天众食，着衣持钵，入王舍城托钵。
时释提桓因天王，渴欲供大迦叶食，即化作织工，阿修罗女善生，化作纺纱女。大迦叶尊者，在王舍城，沿巷次第托钵，向释提桓因天王所。释提桓因天王，遥见大迦叶尊者，即出往迎，接钵入居，取饭及羹食菜食，纳钵满，出供大迦叶尊者。时大迦叶尊者。自思念言，此有情是谁，有如是神力。时大迦叶尊者念言，得非释提桓因耶。大迦叶尊者，如是知已，即告释提桓因言，憍尸迦，大王已作已，大王莫再如是作。释提桓因言，大迦叶大德，我需福，故我当作福。时释提桓因天王，右绕礼大迦叶尊者已，腾身空中，于空中三自说言。
最上之施，我在大迦叶行已。最上之施，我在大迦叶行已。最上之施，我在大迦叶行已。
又三自说言。
最上之施，我在大迦叶行已。最上之施，我在大迦叶行已。最上之施，我在大迦叶行已。
尔时世尊，以超人清净天耳，如是知已，而自说言。
托钵自养，不畜养人，寂静坚固，常住正念，如是比丘，人天皈敬如是我闻。
一时，世尊在舍卫城，祗陀林，给孤独长者园住。时诸比丘，托钵回，饭食讫，在迦里梨树旁圆舍聚，而共说言，诸寿者，比丘行于托钵，而行托钵，随时而得见悦眼之色，悦耳之声，悦鼻之香，悦舌之味，悦身之触。诸寿者，比丘行于托钵，得人众供养，尊重承事，信受恭敬，而行托钵。诸寿者，我等当行于托钵，当能随时而得见悦眼之色，悦耳之声，悦鼻之香，悦舌之味，悦身之触。我等当得人众供养，尊重承事，信受恭敬，而行托钵。诸比丘众，如是说言，而未终止。
尔时夕时，佛宴坐起，至迦里梨树旁圆舍，敷座而坐，问比丘言，诸比丘众，汝等聚此，作何说言，而未终止，是如何事。比丘众言，大德世尊，我等托钵回，饭食讫，在迦里梨树旁圆舍住，而共说言，诸寿者，比丘行于托钵，而行托钵，随时而得见悦眼之色，如是乃至我等当得人众供养，大德世尊，我等言说，而未终止，而世尊至。佛言，诸比丘，汝等是族姓子，正信出家，不应如是说言，汝等聚集，当为二事，一者说法，二者圣者之沉默。
尔时世尊，如是知已，而自说言。
若比丘众，不求赞誉，而行托钵，以自活命，不畜养人，寂静坚固则彼当为，人天所敬。
如是我闻。
一时，世尊在舍卫城，祗陀林，给孤独长者园住。时诸比丘，托钵回，饭食讫，在圆舍聚，而共说言，诸寿者，谁知技艺，谁习何艺，何艺最上。有比丘言，调象最上。有比丘言，调马最上。有比丘言，御车最上。有比丘言，射箭最上。有比丘言，武艺最上。有比丘言，印契最上。有比丘言，算学最上。有比丘言，数学最上。有比丘言，书法最上。有比丘言，诗歌最上。有比丘言，顺世最上。有比丘言，地理最上。诸比丘众，如是说言，而未终止。时夕时分，佛宴坐起，至圆舍所，敷座而坐，问比丘言，诸比丘众，汝等聚此，作何说言，而未终止，是如何事。比丘答言，大德世尊，我等托钵回，饭食讫，在圆舍聚，而共说言，谁知技艺，如是乃至，有比丘言，地理最上。我等言说，而未终止，而世尊至。
佛言，诸比丘，汝等是族姓子，正信出家，不应如是说言，汝等聚集，当为二事，一是说法，一是圣者之沉默。
尔时世尊。如是知已。而自说言。
比丘不以，技艺活命，轻诸利养。调御诸根。解脱诸法。弃家行脚不执我所，无有诸欲。如是之人。已能伏魔。独自游行。是名比丘。技艺经终。
如是我闻。
一时，世尊初成正觉，在优楼比螺村，尼连禅河，菩提树下住。尔时世尊，单跏趺坐，享解脱乐，经于七日，乃从定起，以佛眼观诸世间，见诸有情，或因贪欲，或因瞋恚，或因愚痴，受大苦恼，受大热恼，而在悲苦。
尔时世尊，如是知已，而自说言。
世间热苦，为触所覆，由于自己，所计世间。与五蕴造，异于所计世人著有，变异不居，既被有覆，悦乐著有。
有情所喜，是险所在，有情所怖，是苦所在，当行梵行，舍离于有。
有诸沙门，或婆罗门，说言以有解脱于有。。如是沙门，或婆罗门，不能脱有。
有诸沙门，或婆罗门，说言无有，弃舍于有。如是沙门或婆罗门，不能舍有。苦生于本，若断诸取，则苦不生。
汝等当见，于此世间，众多有情，无明所覆，乐着五蕴，不能脱有。
一切方处，一切诸有，如是诸有，法尔无常，是大苦聚，亦是变异。
若以正智，如实见于五蕴之有。则能舍弃，一切渴爱。不喜渴爱而以圣道，灭彼渴爱，渴爱灭故，则是涅槃。
如是比丘，无复后有，以不着故，已证寂灭，如是比丘，已善伏魔是战胜者，超越诸有，是常住者。
本品总摄经：一、业经。二、难陀经。三、耶输阇经。四、舍利弗经。五、拘律陀经。六、毕陵迦经。七、大迦叶经。八、托钵经。九、技艺经。十、世间经。共十经。
如是我闻。
一时，世尊在遮利迦地，遮利迦山住。时弥希尊者，为佛侍者。
时弥希尊者，往世尊所，礼世尊已，却立一旁，而白佛言，大德世尊，我将往阇度村托钵。佛言，弥希，今正是时。时朝时分，弥希尊者，着衣持钵，入阇度城托钵，托钵回，饭食讫，往金鞞河，在河畔息，见庵摩罗林，可爱可乐，而自念言，庵摩罗林，实可爱乐，是庵罗摩林，是族姓子精勤修习处所，若世尊许，我当来此精勤修习。
时弥希尊者，往世尊所，礼世尊已，却立一旁，而白佛言，大德世尊，我于朝时，着衣持钵，入阇度城托钵，托钵回，饭食讫，往金鞞河，在河畔息。见庵摩罗林，可爱可乐，而自念言，庵摩罗林，实可爱乐，是庵摩罗林，是族姓子精勤修习处所，若世尊许，我当来此精勤修习。大德世尊，若世尊许，我当往彼庵摩罗林，精勤修习。
弥希尊者，白世尊已，世尊答言，摩希，汝暂待，我一人住。汝暂待，俟他比丘来。
弥希再言，大德世尊，世尊已无所作为，圣道已办，更无所积，然我当有作为，圣道当积。若世尊许，我当往彼庵摩罗林，精勤修习，如是二说。世尊白言，弥希，汝言精勤修习，我为汝说，弥希，今正是时。
时弥希尊者，即从座起，右绕礼佛，即往庵摩罗林，行遍林中，于午时分，在一树下坐。
时弥希尊者，在庵摩林，有三不善觉，欲觉，瞋觉，害觉。乃大增长，时弥希尊者，自思念言，奇哉奇哉，昔所未有，我以正信出家，反受三不善觉，欲觉，瞋觉，害觉之所降伏。时夕时分，弥希尊者，从宴坐起，往世尊所。却坐一旁，而白佛言，大德世尊，我在庵摩罗林住，欲觉，瞋觉，害觉。三不善觉，乃大增长。我自念言，奇哉奇哉，昔所未有，我以正信出家，反受欲觉，瞋觉，害觉，三不善觉之所降伏。
世尊白言，弥希，有五法能圆熟诸心未解脱者。何种五法，弥希，住戒比丘，有善知识，有善友，有善伴，此是圆熟心未解脱者第一法。
复次，有戒比丘，摄护波罗提木叉，行持亲近，怖畏小罪修习学处，此是圆熟心未解脱者第二法。
复次，比丘如所希求，排除烦恼，自求心开，以少欲偈，知足偈，远离偈，杂处偈，精进偈，戒偈，禅定偈，慧偈，解脱偈，解脱智见偈，而生厌离，离欲，灭尽，寂静，正智，等觉，涅槃，此是圆熟心未能解脱者第三法。
复次，精进比丘，舍不善法，行于善法，大力勇健，不舍善业，此是圆熟心未能解脱者第四法。
复次，有慧比丘，以慧观察生灭，是智者，正观苦灭，此是圆熟心未解脱者第五法。
此之五法，是圆熟心未解脱者，弥希，此之五法，是圆熟心未解脱者。
弥希，有善知识，有善友，有善伴比丘，可望得此。
有戒人，乃至修习学处，有善知识。有善友，有善伴比丘，可望得此。如所希求，排除烦恼，乃至解脱智见偈，可望得此。有善知识，善友，善伴比丘，可望得此。精进人，乃至不舍善业，有善知识，乃至正观苦灭。
弥希，比丘既住五法，应更修四法。修不净观，以舍贪。修慈观，以舍瞋。修数息观，以灭觉。修无常观，以灭我慢。
弥希，无常想比丘，当得无我想，得无我想者，则能除现生我慢，当证涅槃。
尔时世尊，如是知已，而自说言。
卑劣之觉，微细之觉，令人喜乐，令人随转，从生至生，而不自知有正念者，而又精进，知心之觉，而制伏之。佛弟子众，当能舍去，令人喜乐，及所执着，残余诸觉。
如是我闻。
一时，世尊在拘尸那罗城，未罗族诸王之莎罗林住。时诸比丘，多有自高，憍慢，浮薄，饶舌，多语，忘念，不自省，心不坚固，心多迷失，不摄诸根。于离佛不远处，森林洞窟住。
尔时世尊，见诸比丘，自高，憍慢，浮薄，饶舌，多语，忘念，不自省，心不坚固，心多迷失，不摄诸根，于森林洞窟住。
尔时世尊，如是知已，而自说言。
若诸比丘，不摄护身，坠入邪见，昏沉睡眠之所覆盖，当受魔制以此之故，诸比丘众，当守护心，住正思惟，正见为导，知生起灭，制诸昏沉，及于睡眠，如是当能，弃舍一切，诸恶趣等。
如是我闻。
一时，世尊与大比丘众，往憍萨罗国，时世尊在道旁一树下，敷座而坐。时一牧牛者，至世尊所，礼世尊已，却坐一旁，坐已。佛以法语，教其立志，奋励，悦乐。时牧牛人，闻佛说立志奋励悦乐等教示即白佛言，大德世尊，请佛世尊及比丘众，明日受我供食，世尊默然应诺，牧牛人知世尊诺已，即从座起，作礼右绕，而自辞去。
夜分过已，牧牛人于其家中，调诸众多乳糜，蔗水，熟酥等已。即往佛所，而白佛言，大德世尊，饭食备讫，今正是时。时朝时分，世尊着衣持钵，与比丘众，往牧牛人家，敷座而坐。时牧牛人，以乳糜蔗水，熟酥，以佛为首，供比丘众。世尊饭食讫，牧牛人低座，却坐一旁，世尊以法语，教示牧牛人立志，奋励，悦乐已，从座而起，回归佛所。
时世尊归未久，一男人入牧牛人家，杀牧牛人死。时诸比丘，同往佛所，却坐一旁，而白佛言，大德世尊，我闻牧牛人。以乳糜，蔗水熟酥，以佛为首。供比丘众已，被一男子，入其家中，杀牧牛人死。
尔时世尊，如是知已，而自说言。
诸恶者人，与恶者遇，则互残苦。诸执怨人，与执怨遇，则互残苦人立心恶，则更多苦。
如是我闻。
一时，世尊在王舍城，祗陀林，迦兰陀迦园住。时舍利弗尊者，大迦叶尊者，在迦布德迦精舍住。时舍利弗，新剃头发，于月明夜，在露天入定坐。
时二夜叉，以事自北方，去往南方，见舍利弗长者，新剃头发，于月明夜，露天入定坐。时一夜叉，告其友言，友，友。我当击此沙门头。彼夜叉友言，友，友。汝莫作此，莫击沙门，友，友。沙门有大德，有大神力，有大威力，如是再说，乃至三说。夜叉复言，友，友我将击此沙门头。乃至三说。彼夜叉友复言，友，友。汝莫作此，莫击沙门，友，友。沙门有大德，沙门有大神力，沙门有大威力。时夜叉不信彼友言，即击舍利弗尊者顶，此击，能令七肘乃至八肘高象王倒地，又能令大山顶坏，而以此击故，夜叉自言，我今受大热恼。言已，即于其处，陷入地狱。
时大目建连尊者，以超过人眼，清净天眼，见此夜叉，击舍利弗尊者顶。
即往见舍利弗尊者，问舍利弗尊者言，慧命，汝能忍否，能活命否有诸苦否。舍利弗答言，大目建连尊者，我能忍，能活命，但我顶有小痛苦。
大目建连尊者言，慧命舍利弗，奇哉，奇哉，昔所未有，舍利弗尊者，有大神力，有大威力，彼夜叉在此击汝顶，是最大击，能击七肘或八肘高象王倒，又能令大山顶坏。而汝舍利弗尊者，乃告我言，大目建连尊者，我能忍，能活命，但我顶有小痛苦。
舍利弗言，慧命大目建连，奇哉，奇哉，昔所未有，大目建连尊者有大神力，有大威力，能见夜叉，而我至今，乃不能见彼玩弄尘泥之俾舍遮鬼。
尔时世尊，以超过人耳，清净天耳，闻二尊者语，如是知已，而自说言。
若心坚固，不动如山，不染著于染着所立，不忿恨于忿恨所立如是修习，于自心已，则彼众苦，从何处来。
如是我闻。
一时，世尊在憍萨弥城，瞿私多林住。时世尊与诸比丘，比丘尼，优婆塞，优婆夷，王者，大臣，外道，外道弟子等。混杂而住，烦苦不安。时佛念言，今我与诸比丘，比丘尼，优婆塞，优婆夷，王者大臣，外道，外道弟子等。混杂而住，烦苦不安，我当离群独居。尔时朝时，世尊着衣持钵，往憍萨弥城托钵，托钵回，饭食讫，收坐卧具摄衣持钵，不告檀护，不告僧众，唯佛世尊，更无第二，往波陀林。
闻佛世尊。住于波陀林中之所护林，跋陀沙罗树下住。时波陀林，有一象王，与诸众多牡象，牝象，新象，幼象，混杂而住，象王食诸象所食去草稍之草，诸象食象王所折下之树枝，象王饮浊水，象王上下河时，牝象等则以躯体摩触象王，如是混杂而住。烦苦不安，时象王自思念言，我今与诸众多牡象，牝象，新象，幼象，混杂而住，食众象所食去草稍之草，众象食我折下之树枝，我饮浊水，我上下河时牝象则以躯体摩触我，我当离群独居，时象王即离群独行，往波陀林之所护林，跋提沙罗树下，而到佛所。
象至彼处，，即以鼻拔去佛所诸草，取水供佛。
时世尊宴坐起，而自念言，我昔与诸众多比丘，比丘尼，优婆塞，优婆夷，王者，大臣，外道，外道弟子等，混杂而住，烦苦不安。今我不与诸众多比丘，比丘尼，优婆塞，优婆夷，王者，大臣，外道，外道弟子等，混杂而住，无有烦恼，而安乐住。
时象王亦自念言，我昔与诸众多牡象，牝象，新象，幼象，混杂而住，食诸象所食去草稍之草，诸象食我折下之树枝，我饮浊水，我上下河时，牝象以躯体摩触我，如是混杂而住，烦苦不安。今我不与诸众多牡象，牝象，新象，幼象，混杂而住。不必食诸象食去草稍之草诸象不食我所折下之树枝，我饮不浊之水，我上下河时，牝象不以躯体摩触我，我不混杂而住，我不烦苦，而安乐住。
尔时世尊，知远离乐，亦知象王心之所念，如是知已，而自说言。
牙美如辕，之大象王，有胜意乐，如最胜佛。以唯佛故，乐森林住如是我闻。
一时，世尊在舍卫城，祗陀林，给孤独长者园住。时宾头卢颇罗堕逝尊者，以住森林者，托钵者，粪扫衣者，少欲知足，静处独居，精进少语，增上定心，而为行持，于佛不远，双跏趺坐。世尊见宾头卢尊者，以住森林者乃至增上定心，而为行持。
尔时世尊，如是知已，而自说言。
不诽谤人，不侵害人，受持最胜，波罗木叉，知量而食，坐卧静处精进定心，是诸佛教。
如是我闻。
一时，世尊在舍卫城，祗陀林，给孤独长者园住。时佛世尊，众所供养，承事尊重，信受恭敬，多得衣服，饮食，坐卧具，医药。诸比丘众，亦众所供养，承事尊重，信受恭敬，多得衣服，饮食，坐卧具医药，然诸外道，不为众所供养，承事尊重，信受恭敬，不得衣服，饮食，坐卧具，医药。
时诸外道，不能安忍于佛众所供养乃至佛弟子众所供养。乃往外道女孙陀利所，而告之言，妹，妹，汝能益汝亲族否。孙陀利问言尊师我能何作，我可舍命，为益亲族。
时外道言，妹，妹，汝今当常往祗陀林。外道女孙陀利诺已，即常往祇陀林。
时外道众，知孙陀利常往祗陀林，知人众多知孙陀利常往祗陀林。即令人杀死孙陀利，埋孙陀利尸于祗陀林沟坑已，即往见憍萨罗国波斯匿王，礼毕白言，大王，我等不见孙陀利女。波斯匿王言，大德等有何所疑否。
外道言，大王，祗陀林精舍，。波斯匿王言，如是，大德可往搜祗陀林。
时诸外道，往搜祗陀林，掘出孙陀利女尸，置于卧舁，往舍卫城，从此路至彼路，从此巷至彼巷，令人互相告言，人众看此，诸释迦子沙门，有如是业，诸释迦子沙门，无惭，无愧，破戒，恶行，妄语，非梵行。此诸释迦子沙门，自发誓言，是法行者，和敬住者，梵行者，实语者，持戒者，善行者。而诸释迦子沙门，实无沙门行，诸释迦子沙门，实无梵行，诸释迦子沙门之沙门行已灭尽，诸释迦子沙门之梵行已灭尽，诸释迦子沙门之沙门行，已何所有，诸释迦子沙门之梵行已何所有，诸释迦子沙门，已非沙门，诸释迦子沙门，已非梵行者。男子作男子事已，而杀死女子。
尔时，舍卫城人，见比丘众，辄以粗恶语，忿恨，诽骂，辱责，比丘。而共同言，诸释迦子沙门，无惭，无愧乃至男子作男子事已，而杀死女子。
尔时朝时，诸比丘着衣持钵，入舍卫城托钵，托钵回，饭食讫，往见世尊，礼世尊已，却坐一旁，而白佛言，大德世尊，舍卫城人，见比丘众，辄以非净人语，粗恶语，忿恨诽骂乃至男子作男子事已，而杀死女子。
佛告诸比丘，如是诸语，不能久有，仅有七日，七日过已，即自销失。诸比丘，汝当对彼以非净人语，粗恶语，忿恨，诽骂，辱责比丘者言。妄语者，作恶而言不作者，必堕地狱。此二种作恶人，舍命之后，来世趣同。
时诸比丘，于佛诵此偈语，即对彼以非净人语，粗恶语，忿恨，诽骂，辱责比丘者言。妄语者，作恶而言不作者，必堕地狱。此二种作恶人，舍命之后，来世生趣同。
时诸人众，各自念言，诸释迦子沙门，无有过失，诸释迦子沙门，无有作恶。彼语，不能久有，仅有七日，七日过已，即自销失。时诸比丘，往见世尊，礼世尊已，却坐一旁，而白佛言，大德世尊，奇哉奇哉。大德世尊，昔所未有。世尊告诸比丘，如是诸语，不能久有，七日过已，即当销失，如今诸语，已销失已。
尔时世尊，如是知已，而自说言。
不自摄护。常以恶语，刺伤于人，犹如敌军，以箭刺象。以此之故比丘当以无害之心，安忍他人，诸粗恶语。
如是我闻。
一时，世尊在王舍城，竹林迦兰陀迦园住。时优婆先那婆檀提子尊者，从宴坐起，而自念言，我已有得，我有妙得。世尊应供正等觉佛陀，是我师尊，我依佛所证法，出家修行。我是梵行者，持戒，善法戒行圆满，定心坚固，是漏尽阿罗汉，有大神力，有大威力，我已生死灭尽。
尔时世尊，如是知优婆先那婆檀提子尊者心之所念，而自说言。
生本无苦，贤者见道，于死无悲。于众生中，亦无所悲。比丘断爱心住于定，则轮回尽，无有再生。
如是我闻。
一时，世尊在舍卫城，竹林，迦兰陀迦园住。尔时舍利弗尊者，离佛不远，结双跏趺，端身正坐，观察自寂静。尔时世尊，见舍利弗尊者，于不远处，结双跏趺，端身正坐，观察自寂静。
尔时世尊。如是知已，而自说言。
若诸比丘，能静息心，灭生之爱，断尽轮回，则能解脱，魔罗之缚。
本品总摄经。共：一、弥醯经。二、憍慢经。三、牧牛人经。四、月明经。五、象经。六、宾头卢经。七、舍利弗经。八、孙陀利经。九、优婆先那婆檀提子经。十、舍利弗经。共十经。
如是我闻。
一时，世尊在舍卫城，祗陀林，给孤独长者园住。时憍萨罗国，波斯匿王与王后胜鬘妃，在王宫最上层住。时波斯匿王，问胜鬘妃言，胜鬘，汝所爱人，有胜于爱汝自己者否。胜鬘妃答言，大王，我所爱人，无有胜于爱我自己者，大王，而大王所爱人，有胜于爱大王自己者否。
波斯匿王答言，胜鬘，我所爱人，亦无有胜于爱我自己者。
时波斯匿王，自王宫降，至世尊所，礼世尊已，却坐一旁，而白佛言，大德世尊，我与胜鬘妃，在王宫住，问胜鬘妃言，汝所爱人，有胜于爱汝自己者否，我如是问言，胜鬘妃言，大王，我所爱人，无有胜于爱我自己者，大王，而大王所爱人，有胜于爱大王自己者否，我答言，胜鬘，我所爱人，亦无有胜于爱我自己者。
尔时世尊，如是知已，而自说言。
人于四方，至心寻求，无有何方。有较自己，为更可爱。诸有众生各爱自己。以此之故，爱自己者，不应害他。
如是我闻。
一时，佛在舍卫城，祗陀林，给孤独长者园住。尔时夕时，阿难尊者，宴坐起，至世尊所，礼世尊已，却坐一旁，而白佛言。
大德世尊，奇哉奇哉，大德世尊，昔所未有，世尊佛母，命如是短世尊降诞，却后七日，佛母寿终，而生兜率。世尊白言，阿难，如是如是，阿难，如是如是，阿难，诸菩萨母，命如是短，菩萨降诞，却后七日，菩萨之母，即便舍寿，而生兜率。
尔时世尊，如是知已，而自说言。
既生之生，将生之生，终必弃舍，肉身而去，贤者知生，必归坏灭故勤修行。
如是我闻。
一时，世尊在王舍城，竹林，迦兰陀迦园住。时王舍城，有癞病者名善觉，贫乏孤独困苦。
尔时世尊，诸比丘众，所共围绕，而为说法。
善觉于远处，见如是人众围绕，而自念言，彼处当有施与啖食物，食用物。我当往彼，我当得诸啖食物，食用物。尔时善觉，即往彼处见佛世尊，比丘围绕，而为说法。善觉自念，诸人众等，不施与啖食物，食用物，瞿昙沙门，正在说法，则我亦当听法，念已，即入众中却坐一旁，而自念言，我亦当听法。
尔时世尊，知诸人众心之所念，而自证知，谁当知法。尔时世尊，即对癞病者善觉，说布施，持戒，生天，欲爱过罪乃至出离功德。尔时世尊，知善觉心，谦下柔和，无有覆盖，最极澄净，即为说诸佛所说四圣谛，所谓苦，集，灭，道。尔时善觉，即于座中，得无尘眼。无垢眼，而自证知，诸法法尔而生，法尔而灭，有如净布，堪受色染。
尔时，善觉见法已，证法已，悟法已，达法已，超诸疑见，离诸惑见，正信坚固，住于圣教，不信余教。即从座起，近诣世尊，礼世尊已，却坐一旁，而白佛言，大德世尊，佛所说法，最为明净。大德世尊，佛所说法。最为明净，大德世尊，佛所说法，最为详尽。如揭覆蔽，如开掩闭，作盲者导，作暗明灯，令人能见。大德世尊，我今归命世尊，归命于法，归命僧众，愿佛证知，始自今日，乃至命终，我是归命世尊优婆塞。
尔时善觉，受佛教示，见法受持，坚固悦乐，佛之教法。即从座起，作礼右绕，辞佛而出。去未尝久，遇犊母牛，角触善觉死。尔时诸比丘众，来见世尊，礼世尊已，却坐一面，而白佛言，大德世尊，世尊教示善觉，见法受持，坚固悦乐，佛之教法。而今死亡，彼何去趣，来生如何。尔时世尊。为悬记言。诸比丘。善觉是贤者，正行法者，不苦恼我。诸比丘，善觉已证预流果，三结灭尽，无有退转，将来必证正觉。
世尊白已。一比丘问言，大德世尊，以何因缘，令善觉贫乏孤独困苦。佛言，善觉夙生，是王舍城长者子，在园游行，见多迦罗尸弃辟支佛，城中托钵，而自念言，此癞病者，将往何处。言已，吐唾而去。以此之故，堕入地狱，极为多年，百年千年，乃至十万年已，而以余业，生王舍城，贫乏孤独困苦。彼因我教，信受持戒，修学，修舍，修慧。又依我教。信受持戒，修学，修舍，修慧。今身坏命终，得生忉利天善趣。彼之色身称誉。较诸天胜。
尔时世尊，如是知已，而自说言。
贤者远离，世间诸恶。如明眼人，见有他路，即避崎岖，不平之路如是我闻。
一时，世尊在舍卫城，祗陀林，给孤独长者园住。时众多儿童，在舍卫城与祗陀林间捕鱼，尔时朝时，世尊着衣持钵，入舍卫城托钵，见众多儿童，在舍卫城与祗陀林间捕鱼。即往问言，汝诸儿童，汝等怖畏苦否，苦非汝等所爱否。诸儿童言，如是大德，我等怖畏苦，苦非我等所爱。
尔时世尊，如是知已，而自说言。
若怖畏苦，苦非所爱。则不当于，露处隐处，而作恶行，若汝将作若作恶业，则汝等众，飞逃何处，不能脱苦。
如是我闻。
一时，世尊在东园，鹿母讲堂住。尔时，布萨日，比丘众围绕佛坐，时夜分时，初夜已过，阿难尊者，即从座起，整袈裟衣，偏袒一肩，向佛世尊，合掌作礼，而白佛言，大德世尊，初夜已过，僧众坐久，请佛世尊，为僧众说波罗提木叉。阿难说已，世尊默然，乃至再说。中夜已过，阿难尊者，即从座起，整袈裟衣，偏袒一肩，向佛世尊，合掌作礼，而白佛言，大德世尊，中夜已过，僧众坐久，请佛世尊，为僧众说波罗提木叉。乃至再说，世尊默然，乃至三说。后夜已过，晨光出现，天将亮时，阿难尊者，即从座起，整袈裟衣，偏袒一肩，向佛世尊，合掌作礼，而白佛言，大德世尊，后夜已过，晨光出现，天将亮时，僧众坐久，请佛世尊，为僧众说波罗提木叉。尔时，佛言，阿难，众中不净。时大目建连尊者，自思念言，世尊说言，阿难，众中不净。如是，谁为不净，时大目建连尊者，以自心知诸比丘心已，见有一人，犯戒，恶行，不净，可厌恶行。覆蔽恶行。自称沙门，而非沙门，自称梵行，而非梵行，内腐，漏满，如尘秽聚僧众中坐。时大目建连尊者，即往告言，汝当起，世尊已见汝，汝不能与比丘共住。彼人默然，乃至再说，乃至三说，大目建连尊者，复告彼人言，汝当起，世尊已见汝，汝不能与比丘共住，乃至三说，彼人默然。时大目建连尊者。即捉彼臂，挽出门外，关门下闩已。回返见佛，而白佛言，大德世尊。我已令彼人出已，众中清净，请佛世尊为僧众说波罗提木叉，佛言，目建连，奇哉奇哉，昔所未有，如是愚者，乃能强坐，令人捉臂挽出。尔时世尊，告比丘言，诸比丘，始自今日，我不作布萨，不说波罗提木叉。始自今日，汝等当自作布萨，当自说波罗提木叉，诸比丘众，众中不净，如来不应作布萨，不应说波罗提木叉，以非位非处故。
诸比丘众，大海有八种不可思议未曾有法。为诸阿修罗之所共见，之所乐住，八种云何。
诸比丘众，大海次第而深，非如断崖峻谷，此是第一不可思议未曾有法，为诸阿修罗之所乐住。
复次，大海常满，而不溢岸。诸比丘众，大海常满，而不溢岸，此是第二不可思议未曾有法。
复次。大海不杂死尸，以海浪能冲死尸至陆地故。诸比丘众。大海不杂死尸，以海浪能冲死尸至陆地故，此是第三不可思议未曾有法。
复次。有诸大河，所谓恒河，阎牟那河，阿支罗伐底河，萨罗浮河摩希河，如是大河，流入大海，则失名族，同称大海，诸比丘众，有诸大河，所谓恒河，阎牟那河，阿支罗伐底河，萨罗浮河，摩希河，如是大河，流入大海，则失名族，同称大海。此是第四不可思议未曾有法。
复次，世界诸河，同流入海，空中之雨，亦降于海，而大海水，不为增减，诸比丘众，世界诸河，同流入海，空中之雨，亦降于海，而大海水，不为增减，此是第五不可思议未曾有法。
复次，大海之味，唯一咸味。此是第六不可思议未曾有法。
复次，大海之中，有无数宝，大海之中，有如是宝，真珠，末尼，琉璃，砗渠，宝石，珊瑚，银，金，红玉，玛瑙。诸比丘众，大海之中，有无数宝。此是第七不可思议未曾有法。
复次，大海之中，大生所住，大海之中，有如是生，帝弥鱼，弥伽罗鱼，帝弥帝弥伽罗鱼，阿修罗，乾闼婆，乃至身大百由旬，二百由旬，三百由旬，四百由旬，五百由旬诸生，亦在海住。诸比丘众，大海之中，大生所住，此是第八不可思议未曾有法。而为阿修罗众之所共见，之所乐住。诸比丘众，大海之中，如是奇哉，有此八种，而为阿修罗众之所共见，之所乐住。
诸比丘众，戒律之中，亦有八种不可思议未曾有法，而为诸比丘众之所共见，之所乐住。
诸比丘众，戒律之中，次第而学，次第而行，次第而证，无有卒证阿罗汉道。亦如大海，次第而深，非如断崖峻谷，诸比丘众，戒律之中，次第而学，次第而行，次第而证，非如断崖峻谷，此是第一不可思议未曾有法。而为比丘之所共见，之所乐住。
诸比丘众，我弟子众，不因命难，而犯我所制学处。亦如大海常满而不溢岸，诸比丘众，我弟子众。不犯我所制学处。此是第二不可思议未曾有法。
诸比丘众，有人犯戒，恶行不净，可厌恶行，覆蔽恶行。自称沙门而非沙门，自称梵行，而非梵行。内腐，漏满，如尘秽聚，僧众不与共住，斥彼速出，彼虽在僧众中坐，实则远离僧众，僧众亦远离彼。亦如大海，不杂死尸，以河浪能冲死尸至陆地故。诸比丘众，有人犯戒，恶行，不净，乃至僧众，亦远离彼人。此是第三不可思议未曾有法。
诸比丘众，诸四姓者，所谓刹帝利，婆罗门，吠舍，首陀罗，依如来教，持戒出家，则失名族，同称释子沙门。亦如恒河，阎牟那河，阿支罗伐底河，萨罗浮河，摩希河，四大河水，流入大海，则失名族同称大海，以此之故，诸比丘众，诸四姓者，乃至同称释子沙门。此是第四不可思议未曾有法。
诸比丘众，众多比丘，入于无余涅槃界，而涅槃界，不因彼彼比丘而有增减。亦如世界诸河，同流入海，空中之雨，亦降于海，而大海水，不为增减。以此之故，诸比丘众，入于无余涅槃界，而涅槃界，不因彼彼比丘，而有增减，此是第五不可思议未曾有法。
诸比丘众，戒律之味，唯解脱味，亦如大海，唯一咸味，以此之故，诸比丘众，戒律之味，唯解脱味。此是第六不可思议未曾有法。
诸比丘众，戒律之中，有如是宝，所谓四念处，四正勤，四神足，五根，五力，七觉支，八圣道支。亦如大海，有无数宝，大海之中，有如是宝。所谓真珠，摩尼，琉璃，砗磲，宝石，珊瑚，银，金，红玉，玛瑙。以此之故，诸比丘众，戒律之中，有无数宝，乃至八圣道支。此是第七不可思议未曾有法。
诸比丘众，戒律之中，大生所住，戒律之中，有如是生，所谓修预流果之预流向者，修一来果之一来向者，修不还果之不还向者，修阿罗汉果之阿罗汉向者。亦如大海大生所住，大海之中，有如是生，所谓帝弥鱼，弥伽罗鱼，帝弥帝弥伽罗鱼。阿修罗，乾闼婆，乃至身大百由旬，二百由旬，三百由旬，四百由旬，五百由旬诸生。以此之故，诸比丘众，戒律之中，大生所住，乃至修阿罗汉果者。此是第八不可思议未曾有法。
如是戒律，诸比丘众之所共见，之所乐住，诸比丘众，戒律之中如是奇哉，有此八种，而为比丘众之所共见，之所乐住。
尔时世尊，如是知已，而自说言。
烦恼之雨，必湿蔽物，不湿露物。以此之故，当露蔽物，烦恼之雨必不湿之。
如是我闻。
一时，世尊在舍卫城，祗陀林，给孤独长者园住。时大迦栴延尊者在拘罗罗伽罗城，阿婆提村，波楼多山，时大迦栴延尊者，外护檀越苏那俱胝耳优婆塞，自思念言。大迦栴延尊者。有所说法，我即如法审思，如言，在家能修梵行，洁如莹贝，实不易为，如是，则我宁剃除须发，着袈裟衣，出家修行。时苏那优婆塞，即往大迦栴延尊者所，礼尊者已，却坐一旁，白尊者言，大德尊者，我于静处，自思念言，大迦栴延尊者，有所说法，我即如法审思，如言，在家能修梵行，洁如莹贝，实不易为，如是，则我宁剃除须发，着袈裟衣，出家修行，大德尊者，请大迦栴延尊者，度我出家。
时苏那优婆塞，如是说已，大迦栴延尊者，即告苏那优婆塞言，苏那，一食独卧之梵行，甚为难行，苏那，汝仍在家，依诸佛教诫，常行一食，独卧之梵行。
时苏那优婆塞出家之望遂止。乃至二次，苏那优婆塞出家之望亦止乃至三次，苏那优婆塞，自思念言，大迦栴延尊尊者，有所说法，我即如法审思，如尊者言，在家能修梵行，洁如莹贝，实不易为。如是我宁剃除须发，着袈裟衣，出家修行，乃至三次，苏那优婆塞，即往大迦栴延尊者所，礼尊者已，却坐一旁，白尊者言，尊者，我于静处自思念言，大迦栴延尊者，有所说法，我即如法审思，如言，在家能修梵行，洁如莹贝，实不易为。如是，则我宁剃除须发，着袈裟衣，出家修行，大德尊者，请大迦栴延尊者，度我出家。
时大迦栴延尊者，即度苏那优婆塞出家。
尔时，阿婆提村之南路，比丘数少，大迦栴延尊者，以三年中，于聚落庄村，艰辛集十群比丘，乃得为苏那尊者授具足戒，时苏那尊者坐雨安居已，于僻静处，自思念言，我未面见世尊，我仅闻言，
彼彼世尊，如是如是世尊。若剃度师许我，我当往礼彼应供正等觉佛世尊。时夕时分，苏那尊者，自宴坐起，至大迦栴延尊者所，礼尊者已，却坐一旁，白尊者言，大德尊者，我于静处，自思念言，我未面见世尊，我仅闻言，彼彼世尊，如是如是世尊，若剃度师许我，我当往礼彼应供正等觉佛世尊。
大迦栴延尊者言，善哉善哉，汝可往礼彼应供正等觉佛世尊，汝可往礼彼可敬信，应敬信，诸根寂静，心念寂静，最上寂静，最上调御自调自护，守护诸根，最胜世尊。汝当头面顶礼佛世尊足，如我辞问世尊少病少恼，起居轻安，气力充和，安乐住否。
苏那尊者，欢喜诺受，即从座起，右绕作礼，礼大迦栴延尊者已。收坐卧具，摄衣持钵往舍卫城，次第游行，至舍卫城，祗陀林，给孤独长者园。即往佛所，礼世尊已，却坐一旁，而白佛言，大德世尊我剃度师大迦栴延尊者，头面顶礼，佛世尊足，而问佛言，世尊少病少恼，起居轻安，气力充和，安乐住否。佛言，比丘，汝能安忍否，能活命否，远行苦否，托钵苦否。苏那尊者答言，世尊，我能安忍，能活命，远行无苦，托钵无苦。
尔时世尊，告阿难言，阿难，汝为此来比丘敷坐卧处，时阿难自念言，佛告我言，阿难，汝为此来比丘敷坐卧处，如是，云何世尊，将与彼比丘同室住，世尊将与苏那尊者同室住。阿难即于佛住处，为苏那尊者敷坐卧具。
时佛世尊，在室外坐，尽夜分久，洗足已，入室内。苏那尊者，亦室外坐，尽夜分久，洗足已，入室内。时佛世尊，于夜分初亮起身。告苏那尊者言，比丘，汝当明诵诸法。苏那尊者诺世尊已，即咏诵十六经八品。。苏那尊者咏诵已，世尊随喜言，善哉，善哉，比丘，十六经八品，汝善学已，汝善作已，汝善忆持已，汝有妙声，无有误失，能明义理，比丘，汝几法腊。苏那尊者言，大德世尊，我法腊一年。
佛言，汝因何而迟。
苏那尊者言，大德世尊。我久见诸欲患难，在家多逼迫，多事，多作为。
尔时世尊，如是知已，而自说言。
诸众圣者，不乐于恶，诸众净者，不乐于恶，以见世间，皆患难故以知诸法，皆无主故。
如是我闻。
一时，世尊在舍卫城，祗陀林，给孤独长者园住。时疑惑离婆多尊者，离佛不远，结双跏趺，端身正坐，自观超越疑惑之清净。尔时世尊，见疑惑离婆多尊者，离佛不远，结双跏趺，端身正坐，自观超越疑惑之清净。
尔时世尊，如是知已，而自说言。
若人于此世或他世，自己或他，之所疑惑，能住禅思，精进勤修，行于梵行，则能舍之。
如是我闻。
一时，世尊在舍卫城竹林。迦兰陀迦园住，时布萨日朝时。阿难尊者。着衣持钵。入王舍城托钵。提婆达多尊者。见阿难尊者，在王舍城游行托钵，即往见阿难尊者，白言。慧命阿难，始自今日，我不共世尊及诸比丘。作布萨僧羯磨。
阿难尊者，托钵回，饭食讫。即往见佛，礼世尊已，却坐一旁，而白佛言，大德世尊，我朝时分，着衣持钵，入王舍城托钵，提婆达多尊者。见我在城游行托钵，即来见我，而白我言。慧命阿难，始自今日，我不共世尊及诸比丘，作布萨僧羯磨。
大德世尊。今日提婆达多。破和合僧，作布萨及僧羯磨。
尔时世尊，如是知已，而自说言。
善人易作善，恶人难作善。
恶人易作恶，圣者难作恶。
如是我闻。
一时，世尊与大比丘众。往憍萨罗国村落游行，时众多少年。喧哗噪嚣。行近佛处。时佛世尊，见诸少年。喧哗叫嚣，行近佛处。
尔时世尊，如是知已，而自说言。
诸无智人，自夸为贤。妄语多语，而不自知，因何而说。
如是我闻，一时，世尊在舍卫城，祇陀林，给孤独长者园住。时周利槃特尊者，离佛不远，结双跏趺，端身正坐，住面前念。时佛世尊见周利槃特尊者，离佛不远，结双跏趺，端身正坐，住面前念。
尔时世尊。如是知已，而自说言。
若有比丘，身安住已，心安住已，立坐卧时。能制心念，则得过去未来利益，得利益已，则证不见死王之所。
本品总摄经。共：一、王经。二、短命经。三、癞病者经。四、儿童经。五、布萨经。六、苏那经。七、离婆多经。八、难陀经。九、喧哗经。十、槃特经。共十经。
如是我闻。
一时，世尊在吠舍离城，大林，重阁讲堂住，尔时朝时，世尊着衣持钵，入吠舍离城托钵，托钵回，饭食讫，告阿难言。阿难，汝持我坐具，我将往颇罗支提少息。阿难诺已，持坐具，随佛后行。
时佛至波颇罗支提，阿难敷坐具，佛坐已。告阿难言，阿难，吠舍离城可乐，优陀延支提可乐，瞿昙支提可乐，萨昙婆支提可乐，多子支提可乐，娑兰陀支提可乐，波颇罗支提可乐。阿难，修四神足者，增上修者，能令为乘，为所立，坚固积集，住于正知，若望住世，可至一劫，乃至多劫。阿难，如来已修四神足，已增上修，能令为乘，为所立，坚固积集，住于正知，如来若望住世，可至一劫，乃至多劫时佛如是示兆，如是明照。阿难尊者，而无所知，不求佛言，大德世尊，愿世尊住世一劫，愿如来住世一劫，为利益人众，为安乐人众，为救护众生，为利益救护安乐人天等众。
佛如是再说。
佛乃至三说言，阿难，吠舍离可乐，优陀延支提可乐，瞿昙支提可乐，萨昙婆支提可乐，多子支提可乐，娑兰陀支提可乐，波颇罗支提可乐。阿难，修四神足者，增上修者，能令为乘，为所立，坚固积集住于正知。若望住世，可住一劫，乃至多劫。时佛如是示兆，如是明照。阿难尊者，魔凭心故，而无所知。不求佛言，大德世尊，愿世尊住世一劫，愿如来住世一劫，为利益人众，为安乐人众，为救护众生为利益救护安乐人天等众。
尔时，佛告阿难，阿难，汝行，汝当知时。阿难诺佛已，即从座起作礼右绕，于佛不远，在树下坐。
尔时，阿难去未久时，波旬魔罗，即来佛所，却立一旁，而白佛言大德世尊，今请世尊入般涅槃，请如来入般涅槃，今是世尊入般涅槃时。大德世尊，世尊尝言，波旬魔罗，我诸比丘弟子，尚未有知，未有修习，未达勇健，未得安稳，未是多闻，未是持法，未全依法，未正修行，未随法行，未能随师所说，为众明白告知，宣示演说，显了分别，未能正行神通说法，制伏非难，我将不入般涅槃。大德世尊，今世尊比丘弟子，已知，已修习，已勇健，已安稳，已多闻，能持法能全依法，已正修行，已随法行，已能随师所说，为众明白告知，宣示演说，显了分别，已能正行神通说法，制伏非难。大德世尊，今请世尊入般涅槃，请如来入般涅槃，今是世尊入般涅槃时。大德世尊，世尊尝言，波旬魔罗，我比丘尼弟子，我优婆塞弟子，我优婆夷弟子尚未有知，未有修习，未达勇健，未得安稳，未是多闻，未是持法，未全依法，未正修行，未随法行，未能随师所说，为众明白告知，宣示演说，显了分别，未能正行神通说法，制伏非难，我将不入般涅槃大德世尊，今世尊比丘尼弟子，优婆塞弟子，优婆夷弟子，已知，已修习，已勇健，已安稳，已多闻，能持法，能全依法，已正修行，已随法行，已能随师所说，为众明白告知，宣示演说，显了分别，已能正行，神通说法，制伏非难，大德世尊，今请世尊入般涅槃，请如来入般涅槃，今是世尊入般涅槃时。
大德世尊，世尊尝说，波旬魔罗，我梵行未满，未增未广，人多不遍知，不坚信，未对众多人天善说。我将不入般涅槃。今世尊梵行已满，已增已广，人已遍知，已坚信，已对众多人天善说。
大德世尊，今请世尊入般涅槃，诸如来入般涅槃，今是世尊入般涅槃时。
时魔说已，佛即告言，波旬魔罗，汝当少忧，如来不久将入般涅槃却后三日，如来将入般涅槃。
尔时世尊，在波颇罗支提，正念正智，而弃舍寿，世尊弃舍寿已，大地震动，极可怖畏，身毛竖立，天鼓自鸣。
尔时世尊，如是知已，而自说言。
牟尼弃舍，于等不等，后有假合，而断再有，心安静息，破除生漏如兵破铠。
如是我闻。
一时，世尊在舍卫城东园，鹿母讲堂住。时世尊宴坐起，往室门坐时憍萨罗国波斯匿王，至世尊所，礼世尊已，却坐一旁。尔时，结发外道七人，尼乾子七人，无衣外道七人，一衣外道七人，普行外道七人，皆腋毛指爪甚长，荷负随身用物，于佛不远，而行过之。尔时，波斯匿王，见彼结发外道七人，尼乾子七人，无衣外道七人，一衣外道七人，普行外道七人，皆腋毛指爪甚长，荷负随身用物，于佛不远，而行过之。时波斯匿王，即从座起，偏袒一肩，右膝着地，合掌礼彼结发外道七人，尼乾子七人，无衣外道七人，一衣外道七人，普行外道七人，而三白言，诸大德众，我是憍萨罗国波斯匿王，诸大德众，我是憍萨罗国波斯匿王，诸大德众，我是憍萨罗国波斯匿王。时诸结发外道七人，尼乾子七人，无衣外道七人，一衣外道七人，普行外道七行过未久。波斯匿王，礼世尊已，却坐一旁，白世尊言，大德世尊，彼诸等众，有一是现生阿罗汉，证阿汉道否。
佛言，大王，大王是在家受欲乐者，护诸王子后妃，受用迦尸国衣布，栴檀树香，华鬘诸香涂香，喜乐金银。故甚难知，彼诸等众，是阿罗汉，证阿罗汉道否。
大王，人必共住，乃能知其戒行，又须久时，乃能知之，短时不能又须思惟，乃能知之，不思惟则不能知。又须有智人，乃能知之，下劣智人，则不能知。
清净人，必闻其论道，乃能知，又须久时，乃能知之，短时不能，又须思惟，乃能知之，不思惟，则不能知。又须有智人，乃能知之，下劣智人，则不能知。
力，必于危难时，乃能知，又须久时，乃能知之，短时不能，又须思惟，乃能知之，不思惟，则不能知，又须有智人，乃能知之，下劣智人，则不能知。
智慧，必于论谈时，乃能知之，又须久时，乃能知之，短时不能，又须思惟，乃能知之，不思惟，则不能知，又须有智人，乃能知之，下劣智人，则不能知。
波斯匿王言，大德世尊，奇哉奇哉。
大德世尊，昔所未有。世尊告言，大王，大王是在家受欲乐者，乃至下劣智人，则不能知，大德世尊，我诸臣下，伪装行者，游行侦探侦已归回，彼辈先发，我将后之。大德世尊，今者彼辈尘垢已净，已沐浴已，已油涂已，剃发须已，着净白衣，享五欲乐。
尔时世尊，如是知已，而自说言。
诸修行者，不应作恶。不用他物。不依求人，以活自命。不为财利为人说法。
如是我闻。
一时，世尊在舍卫城，祗陀林，给孤独长者园住。时世尊宴坐，审观世尊，已舍弃众多恶不善业。乃至众多善业，已修习成满已。
尔时世尊，知已舍弃众多恶不善业，乃至知众多善业，已修习成满已，而自说言。
过去时有，今时已无。过去时无，今时已有。过去已无，未来亦无现在亦无。
如是我闻。
一时，世尊在舍卫城，祗陀林，给孤独长者园住。时众多沙门，婆罗门，诸外道。各有所信，各有所见，各有所好，各有所乐，如是种种见处，而同住于舍卫城。
有诸沙门婆罗门，有如是言，有如是见，
一、世界是常，此是真实，他则虚妄。
有诸沙门婆罗门，有如是言，有如是见，
二、世界是无常，此是真实，他则虚妄。
有诸沙门婆罗门，有如是言，有如是见，
三、世界有边，乃至四、世界无边，乃至五、命与身同一，乃至六、命与身不同一，乃至七、有情死后有，乃至八、有情死后无，乃至九、有情死后，亦有亦无，此是真实。
有诸沙门婆罗门，有如是言，有如是见，
十、有情死后，亦非有，亦非无，此是真实，他则虚妄。
如是诸沙门婆罗门，各有异见，争论斗诤，以如矛之口，互相刺击而各自谓，法如是，法不如是，法不如是，法如是。
尔时朝时，众多比丘，着衣持钵，入舍卫城托钵，托钵回，饭食讫往世尊所，礼世尊已，却坐一旁，而白佛言，大德世尊，众多沙门婆罗门，诸外道，各有所信，各有所好，各有所乐，如是种种见处，而同处于舍卫城。有诸沙门婆罗门，有如是言，有如是见，谓世界是常，此是真实，乃至法如是，法不如是，法不如是，法如是。
世尊告言，诸比丘，诸外道众，是生盲者，无有眼目。不知利，不知非利，不知法，不知非法。以不知利，不知非利，不知法，不知非法故。各有异见，争论斗诤，以如矛之口，互相刺击，而各自谓，法如是，法不如是，法不如是，法如是。
诸比丘，往昔此王舍城，有一国王，今王家臣，召全城生盲者，来集王宫。家臣诺已，即往召全城生盲，来集王宫，而白王言，大王，全城生盲，来集宫已。王言，汝可令生盲等见象，家臣诺王令已，即令生盲等见象。谓令一生盲者，摩触象首，谓此是象。令一生盲者，摩触象耳，谓此是象。令一生盲者，摩触象牙，谓此是象。令一生盲者，摩触象鼻，谓此是象。令一生盲者，摩触象躯，谓此是象。令一生盲者，摩触象足，谓此是象。令一生盲者，摩触象背，谓此是象。令一生盲者，摩触象尾，谓此是象，令一生盲者，摩触象尾端，谓此是象。
诸丘丘，时家臣令诸生盲者，如是见象已，即白王言，诸生盲者，已见象已，请王知时。
诸比丘，彼王即往诸生盲者前，问言。诸生盲者，汝见象已否。诸生盲者答言，我等已见。
王言，诸生盲者，汝等言已见象，象是如何。
彼摩触象首生盲者答言，大王，象如瓮。
彼摩触象耳生盲者答言，大王，象如箕。
彼摩触象牙生盲者答言，象如耜。
彼摩触象鼻生盲者答言，大王，象如耒。
彼摩触象躯生盲者答言，大王，象如谷仓。
彼摩触象足生盲者答言，大王，象如柱。
彼摩触象背生盲者答言，大王，象如米臼。
彼摩触象尾生盲者答言，大王，象如杵。
彼摩触象尾端生盲者答言，大王，象如帚。
诸生盲者各自诤论，谓象如是，象不如是，象不如是，象如是。
诸比丘，以是之故，彼王大乐。
诸比丘，诸外道辈，如生盲者，无有眼目，不知利，不知非利，不知法，不知非法，以不知利，不知非利，不知法，不知非法故。各有异见，争论斗诤，以如矛之口，互相刺击，而各自谓，法如是，法不如是。法不如是，法如是。
尔时世尊，如是知已，而自说言。
有诸沙门，及婆罗门，着无理见，唯见其一。诸执邪见一切人等必相诤论。
如是我闻。
一时，世尊在舍卫城，祗陀林，给孤独长者园住。尔时众多沙门婆罗门，诸外道。各有所信，各有所见，各有所好，各有所乐。如是种种见处，而同住于舍卫城。
有诸沙门婆罗门，有如是言，有如是见，
一、我与世界是常，此是真实，他则虚妄。
有诸沙门婆罗门，有如是言，有如是见，
二、我与世界是无常，此是真实，他则虚妄，
有诸沙门婆罗门，有如是言，有如是见，
三、我与世界，亦有常，亦无常，此是真实，他则虚妄。
四、我与世界，不是常，不是无常。
五、我与世界，是我自作。
六、我与世界，是他所作。
七、我与世界，亦是我作，亦是他作。
八、我与世界，无因而生，非我自作，非他所作。
九、我与世界常住，有苦有乐。
十、我与世界无常住，有苦有乐。
十一、我与世界，有苦有乐，亦常住，亦无常住。
十二、我与世界，有苦有乐，非常住，非无常住。
十三、我与世界，有苦有乐，是我自作。
十四、我与世界，有苦有乐，是他所作，此是真实，他则虚妄。
有诸沙门婆罗门，有如是言，有如是见。
十五、我与世界，有苦有乐，亦是我作，亦是他作，此是真实，他则虚妄。
如是诸沙门婆罗门，各有异见，争论斗诤，以如矛之口，互相刺击而各自谓，法如是，法不如是，法不如是，法如是。
尔时朝时，众多比丘，着衣持钵，入舍卫城托钵，托钵回，饭食讫往世尊所，礼世尊已。却坐一旁，而白佛言，大德世尊。众多沙门婆罗门。诸外道。各有所信，各有所好，各有所乐，如是种种见处。而同处于舍卫城。有诸沙门婆罗门，有如是言，有如是见，我与世界是常，此是真实。他则虚妄。乃至法如是，法不如是，法不如是，法如是。
世尊告言，诸比丘，诸外道众，是生盲者，无有眼目，不知利，不知非利，不知法，不知非法，以不知利，不知非利，不知法，不知非法故。则各有异见，争论斗诤，以如矛之口，互相刺击，而各自谓。法如是，法不如是，法不如是，法如是。
尔时世尊，如是知已，而自说言。
有诸沙门，及婆罗门，各自执着，如是诸见，未达涅槃，而于中间各自沉没。
如是我闻。
一时，世尊在舍卫城。祗陀林。给孤独长者园住。尔时众多沙门婆罗门，诸外道，各有所信，各有所见，各有所乐，如是种种见处而同处于舍卫城。
有诸沙门婆罗门，有如是言，有如是见，我与世界是常，此是真实他则虚妄。有诸沙门婆罗门，有如是言，有如是见，我与世界，是无常，此是真实，他则虚妄。乃至谓法如是，法不如是，法不如是，法如是。
尔时朝时，众多比丘，着衣持钵，入舍卫城托钵，托钵回，饭食讫往世尊所。礼世尊已，却坐一旁，而白佛言，大德世尊，众多沙门婆罗门。诸外道，各有所信，各有所好，各有所乐，如是种种见处。而同处于舍卫城。有诸沙门婆罗门，有如是言，有如是见，我与世界是常，此是真实，他则虚妄。有诸沙门婆罗门，有如是言，有如是见，我与世界，是无常，此是真实，他则虚妄。乃至谓法如是，法不如是，法不如是，法如是。
世尊告言，诸比丘，诸外道众，是生盲者，无有眼目，不知利，不知非利，不知法，不知非法，以不知利，不知非利，不知法，不知非法故，则各有异见，争论斗诤，以如矛之口，互相刺击，而各自谓。法如是，法不如是，法不如是，法如是。
尔时世尊，如是知已，而自说言。
众生执见，我与世界，是我自作，又有执见，我与世界，是他所作有诸沙门，及婆罗门，不真知见，不自审知，彼见是箭。若审观知，邪见是箭，则无有我所作之见，无有是他所作之见。
一切众生，持于我慢，被我慢枷，被我慢缚，著于见处，故终不能超越轮回。
如是我闻。
一时，世尊在舍卫城，祗陀林，给孤独长者园住。时须菩提尊者，离佛不远，结双跏趺，端身正坐，入无寻定。尔时世尊，见须菩提尊者，离佛不远，结双跏趺，端身正坐，入无寻定。
尔时世尊，如是知已，而自说言。
能灭诸寻，善拔去之，而无残留，则能超越，烦恼执着，见彼无色涅槃之乐，超四瑜伽，不再来生。
如是我闻。
一时，世尊在王舍城竹林。迦兰陀迦园住，时王舍城，有二群好色人，同恋一淫妇，而相忌恨，非难斗诤，以手，以石，以杖，以刀，互相斗击，此二群人，有在彼处死者，有频死大苦者。
尔时朝时，诸比丘众，着衣持钵，入王舍城托钵，托钵回，饭食讫往世尊所，礼世尊已，却坐一旁，而白佛言，大德世尊，王舍城中，有二群好色人，同恋一淫妇，乃至有在彼处死者，有频死大苦者。
尔时世尊，如是知已，而自说言。
已达将达，五欲乐者，此二种人，混在贪尘。
力学持戒，修行梵行。及以供养，此是第一，边极者人。
享诸欲乐，谓欲无过。此是第二，边极者人。此二边极，令爱无明得以增长。爱及无明，令见增长。彼诸沙门，及婆罗门，不知此二，沈。有诸沙门，及婆罗门，流，若能明知，此二边极不落二边，弃舍二边，无有余习，则轮回灭，无有生处。
如是我闻。
一时，世尊在舍卫城，祗陀林，给孤独长者园住。尔时世尊，黑夜在室外露处坐，燃胡麻油灯，时诸飞蛾，在灯周趺落，遭苦灾祸，而自陷灭。时佛世尊，见诸飞蛾，在灯周趺落，遭苦灾祸，而自陷灭。
尔时世尊，如知是已，而自说言。
有诸沙门，及婆罗门，过度，反增新缚，执着见闻，有如飞蛾，落于灯边。
如是我闻。
一时，世尊在舍卫城，祗陀林，给孤独长者园住。时阿难尊者，往世尊所，礼世尊已，却坐一旁，而白佛言，大德世尊，如来应供正等觉佛世尊，不出现世间，则诸外道，为众所供养，承事尊重，信受恭敬，多得衣服，饮食，坐卧具，医药。
但如来应供正等觉佛世尊，出现世间，则诸外道，不为众所供养，承事尊重。信受恭敬。不得衣服饮食，坐卧具，医药。大德世尊。
今佛世尊，及比丘众，为众所供养承事尊重，信受恭敬，多得衣服饮食，坐卧具，医药。
佛言，阿难，此是谛实。阿难，此是谛实，如来应正等觉佛世尊，不出现世间，乃至如来应正等觉佛世尊，出现世间。
尔时世尊，如是知已，而自说言。
日未出时，萤是有光，日既出已，萤即无光，亦不能光。
外道如萤，佛未出现，小有光照，佛一出现，诸外道辈，及彼弟子。即不净美，彼有邪见，不能离苦。
本品总摄经。共：一、舍寿经。二、静处独坐经。三、已说经。四、传闻经之一。五、传闻经之二。六、外道经。七、须菩提经。八、淫妇经。九、过度经。十、出现经。共十经。
如是我闻。
一时，世尊在舍卫城，祗陀林，给孤独长者园住。时舍利弗尊者，以无量方便法语，令罗拘那陀迦跋提尊者，明见受持，精进悦喜。
时舍利弗尊者，以无量方便法语，令跋提尊者，明见受持，精进悦喜已，跋提尊者心，以不执着故，即脱烦恼。
时佛世尊，见舍利弗尊者，以无量方便法语，令跋提尊者，明见受持，精进悦喜已。跋提尊者心，即脱烦恼。
尔时世尊，如是知已，而自说言。
于一切处，得解脱已，不见于我，如是解脱，则能得渡，生死暴流不再来生。
如是我闻。
一时，世尊在舍卫城，祗陀林，给孤独长者园住。时舍利弗尊者，以罗拘那陀迦跋提尊者，尚在学地，乃以无量方便法语，令跋提尊者明见受持，精进悦喜。
时世尊见舍利弗尊者，以跋提尊者，尚在学地，乃以无量方便法语令跋提尊者，明见受持，精进悦喜。
尔时世尊，如是知已，而自说言。
断轮回已，入于涅槃。干涸之欲，则不能流。轮回已断，则不再转而苦亦尽。
如是我闻。
一时，世尊在舍卫城，祗陀林，给孤独长者园住。时舍卫城居人，多有贪乐，悦喜，爱乐，渴望，缠缚，沉醉于诸欲中。
尔时朝时，诸比丘众，着衣持钵，入舍卫城托钵，托钵回，饭食讫往世尊所，礼世尊已，却坐一旁，而白佛言，大德世尊，舍卫城人，多有过度住着，贪乐，悦喜，爱乐，渴望，缠缚，沉醉于诸欲中。
尔时世尊，如是知已，而自说言。
众生执欲，住著于欲，不见结使，诸过患罪。执着结使，不能渡过广大暴流。
如是我闻。
一时，世尊在舍卫城，祗陀林，给孤独长者园住，时舍卫城居人，多有过度住着贪乐，悦喜，爱乐，渴望，缠缚，盲目沉醉于诸欲中。尔时朝时，世尊着衣持钵，入舍卫城托钵，世尊见舍卫城居人，多有过度住着贪乐，悦喜，爱乐，渴望，缠缚，盲目沉醉于诸欲中。
尔时世尊，如是知已，而自说言。
有诸众生，于欲盲目。爱网所覆，爱欲所蔽，为烦恼魔，天魔所缚趣于老死，如鱼在筌，如犊随母，欲饮母乳。
如是我闻。
一时，世尊在舍卫城，祗陀林，给孤独长者园住，时罗拘那陀迦跋提尊者，随从众多比丘之后，至世尊所，世尊遥见跋提尊者，躯体倭小，颜色丑劣。诸比丘众，多轻嘲之，随众后来。而告比丘众言，诸比丘，汝等遥见彼比丘，躯体倭小，颜色丑劣，诸比丘众，多轻嘲之随比丘后，而来此否。诸比丘言，如是，世尊。
佛言，诸比丘，彼比丘有大神力，有大威力，所有诸定，甚难入者无未曾入。彼比丘现生，以最上智，达于无上梵行，是出家族姓子，所共欲达。
尔时世尊，如是知已，而自说言。
自身如车，有戒无过。净白为盖，正念行之，自无诸苦，自断爱欲无有系缚，而自前去。
如是我闻。
一时，世尊在舍卫城，祗陀林，给孤独长者园住，时阿若憍陈如尊者，离佛不远，结双跏趺，端身正坐，观察爱灭，解脱。时世尊见憍陈如尊者，离佛不远，结双跏趺，端身正坐，观察爱灭，解脱。
尔时世尊，如是知已，而自说言。
诸有圣者，无无明根，无漏无盖，亦无掉举，无作意土，亦复无慢无增上慢，诸一切果。无恋着叶，亦无放逸，无谄无诳，诸种种树，则何所有。
如是圣者，有谁诽侮，天犹赞叹，梵天亦赞，如是圣者。
如是我闻。
一时，世尊在舍卫城，祗陀林，给孤独长者园住。尔时世尊，宴坐观察，自身妄想灭尽。
尔时世尊，知已灭尽妄想，而自说言。
无妄想漏，不住轮回，超越诸爱，及无明者，人天二界，不侮彼人无爱欲者，是游圣者。
如是我闻。
一时，世尊在舍卫城，祗陀林，给孤独长者园住。时大迦栴延尊者离佛不远，结双跏趺，端身正坐，坚固身念，住面前想。时世尊见大迦栴延尊者，离佛不远，结双跏趺，端身正坐，坚固身念，住面前想。
尔时世尊，如是知已，而自说言。
于一切时，坚住身念，念无有能脱五蕴者，亦复无有，名为我者无有名为我脱蕴者。无由我者。如是之人，常见自身，过去之行，而以圣道。得越爱欲。
如是我闻。
一时，世尊与大比丘众，往末罗国游行，到达婆罗门村，名荼那，是末罗国王之村。
时荼那村，婆罗门居士等，闻知释迦族姓子瞿昙沙门，出家学道。与大比丘众，游行末罗国，到达荼那婆罗门村。荼那村婆罗门居士等众，将草及谷壳，投入井中，满至井口。而共念言，秃头沙门等，当不得饮水。
时世尊于道旁一树下，坐于阿难尊者所敷座已。白阿难尊者言，阿难，速往彼井取水来。阿难白佛言，大德世尊，今彼诸井，为荼那村婆罗门居士等，将草及谷壳，投入井中，满至井口，而共念言，秃头沙门等，当不得饮水。
乃至再说。
乃至三说。
佛告阿难尊者言，阿难，速往彼井取水来。阿难诺已，持钵往取水。
尔时，阿难尊者往取水。见井水涌出，草及谷壳，冲出井外，井中水满，澄清不污，与井口齐，如新贮水。时阿难尊者念言，奇哉奇哉不可思议，如来有大神力，有大威力，我往取水，见井水涌出，草及谷壳，冲出井外，井中水满，澄清不污，与井口齐，如新贮水。
时阿难尊者取水，献世尊已，白世尊言，大德世尊，奇哉奇哉，大德世尊，昔所未有，世尊有大神力，有大威力，我往井取水，见水涌出，草及谷壳，冲出井外，井中水满，澄清不污，与井口齐，如新贮水。请世尊饮此。请如来饮此。
尔时世尊，如是知已，而自说言。
随时有水，何事于井。佛断爱已，何事于水。
如是我闻。
一时，世尊在憍赏弥国，瞿私多林住。时优填王幸御苑，王宫失火奢摩缚帝妃为首，与五百宫女，死于火中。
时朝时分，众多比丘，着衣持钵，入憍赏弥都城托钵，托钵回，饭食讫，往世尊所，礼世尊已，却坐一旁，而白佛言，大德世尊，优填王幸御苑时，王宫失火，奢摩缚帝妃为首，与五百宫女，死于火中。诸优婆夷，当生何趣，来生何处。世尊告言，诸比丘，彼诸优婆夷，有证预流果者，有证一来果者，有证不还果者。诸比丘，彼诸优婆夷非无证果而死。
尔时世尊，如是知已，而自说言。
一切众生，为痴所缚，现似圆满。一切愚者，有漏所缚，现似常住能观察者，则无忧恼。
本品总摄经。共：一、菩提经之一。二、菩提经之二。三、欲经之一。四、欲经之二。五、菩提经之三。六、灭爱经。七、灭妄想经。八、大迦栴延经。九、井经。十、优填经。共十经。
如是我闻。
一时，世尊在舍卫城，祗陀林，给孤独长者园住。尔时世尊，以涅槃法语，示诸比丘，明见受持，精进悦喜，诸比丘众，正定思维，一心念法，谛听于法。
尔时世尊，如是知已。而自说言。
诸比丘众，处则是有，地水火风，空无边处，识无边处，无所有处乃至非想非非想处。此世他世，日月二者，于处无有。
诸比丘众，我不说处。谓为有来，去住死生。处无依所，无有去所无有缘境，此是苦尽。
如是我闻。
一时，世尊在舍卫城，祗陀林，给孤独长者园住。尔时世尊，以涅槃法语，示诸比丘，明见受持，精进悦喜，诸比丘众，正定思维，一心念法，谛听于法。
尔时世尊，如是知已，而自说言。
涅槃之位，无有爱欲，人所难见，是真实法，不轻易见，人能灭爱能知能见，则无忧恼。
如是我闻。
一时，世尊在舍卫城，祗陀林，给孤独长者园住。尔时世尊，以涅槃法语，示诸比丘，乃至谛听于法。
尔时世尊，如是知已，而自说言。
诸比丘众，法原不生，不住不造，乃至不作。而仍是有。
诸比丘众，若法不生，不住不造，乃至不作。而仍是无，则舍不生，不住不造，乃至不作，诸种种法。不能出现。
但以不生，不住不造，乃至不作，诸种种法。而仍是有。以是之故弃舍不生，不住不造，乃至不作，诸种种法。出现于世。
如是我闻。
一时，世尊在舍卫城，祗陀林，给孤独长者园住。尔时世尊，以涅槃法语，示诸比丘，乃至谛听于法。
尔时世尊，如是知已，而自说言。
有爱有见，心必动摇。无爱无见，则无动摇，无有动摇，则得轻安既得轻安，则无所喜，既无所喜，则无来去，既无来去，则无死生，既无死生，则无此世，乃至他世，二世既无，则苦终尽。
如是我闻。
一时，世尊与大比丘众，游行末罗国，至波婆城，在波婆城，锻工子纯陀之庵摩罗园住。时锻工子纯陀，闻世尊与大比丘众，游行末罗国，至波婆城，在波婆城自己之园住。即至佛所，礼世尊已，却坐一旁，时世尊以法语开示纯陀，今明见受持，精进悦喜。锻工子纯陀受世尊法语开示，明见受持，精进悦喜已，白世尊言，大德世尊，请世尊及比丘众，明日受我供食。世尊默诺受供。时锻工子纯陀，知世尊诺已，即从座起，右绕作礼，辞世尊去。
时夜分过，锻工子纯陀，在其家中，设调众妙嚼食物，可食物，及栴檀树菇已。往白佛言，大德世尊，今正是时，食物已备。尔时朝时世尊着衣持钵，往锻工子纯陀家，而告之言，纯陀，汝将栴檀树菇供养我，诸嚼食物可食物，供养诸比丘。锻工子纯陀诺已，取栴檀树菇供养世尊，将嚼食物。可食物，供养诸比丘。
时，世尊告锻工子纯陀言，纯陀，汝取栴檀树菰残余食，埋于地中，我不见此界余人，乃至天界，魔界，梵界，诸众生，沙门娑罗门，人，天等众，能食此栴檀树菇，除如来外。锻工子纯陀诺已取栴檀树菇残余食，埋于地中，往见世尊。礼世尊已，却坐一旁，世尊以法语开示纯陀，令明见受持，精进悦喜已，即从座起，却归本处。
尔时，世尊受锻工子纯陀供食已，即患大病，血痢剧痛，将近涅槃。
尔时世尊，正念正智，安忍不动。告阿难尊者言，阿难，汝来，我将往拘尸那罗城。阿难尊者，诺世尊言。
如是我闻。大德世尊，受锻工子纯陀供食已，病笃，近于涅槃。
世尊病笃，以食栴檀树菇故，世尊血痢，告言，我将往拘尸那罗城。
尔时世尊，路中至一树下，告阿难尊者言，阿难，速为我敷四重僧伽梨衣，我大疲乏，欲坐休息。阿难诺已，即为世尊敷四重僧伽梨衣世尊坐于阿难尊者所敷座，告阿难尊者言，阿难，速往取水来，我渴欲饮。阿难尊者白佛言，大德世尊，今现五百车辆，行过于水，水被轮碾，污浊水少，去此不远，有迦屈差河，河水清凉，岸层整齐，是可乐处，世尊可饮彼水，可沐浴身。如是再说，乃至三说。佛告阿难尊者，阿难，速往取水，我渴欲饮。阿难诺已，持钵往取河水。
尔时，此河车轮碾过，污浊水少，阿难尊者往取，水即清满。时阿难尊者念言，奇哉奇哉，昔所未有，如来有大神力，有大威力，此河被车轮碾过，污浊水少，我来取水，水即清满。阿难尊者，以钵取水讫，即往佛所。而白佛言，大德世尊，奇哉奇哉，大德世尊，昔所未有，如来有大神力，有大威力，此河被车轮碾过，污浊水少，我往取水，水即清满。今请世尊饮，请如来饮。时世尊饮水讫。
尔时世尊，与诸比丘，往迦屈差河，入河就浴，饮讫，往庵摩罗林召纯陀尊者告言，纯陀，汝为我敷四重僧伽梨衣，我疲欲卧，纯陀尊者诺已，敷四重僧伽梨衣献佛。时世尊右胁累足，作狮子卧。正念正智，思惟起想。纯陀尊者，坐于佛前。
于后后时，达摩僧伽诃迦大师，作如是偈。时佛行至，迦屈差河河水澄美，无上导师，甚为疲乏，浴身饮水，已而出河，为比丘众，及人天众，之所围绕，有大德师，证圣法已，至庵摩林，告纯陀言，汝为佛敷，四重僧衣，佛疲欲卧，纯陀尊者，即速敷就四重僧衣，导师世尊，甚为疲乏，乃即卧下，纯陀尊者，坐于佛前。
尔时世尊，告阿难尊者言，阿难，当有人令锻工子纯陀悔恼，而告之言，慧命纯陀，此非汝利，汝得恶得，如来受汝供食，是最后供，以佛即入涅槃故。阿难，汝当止锻工子纯陀悔恼，而告之言。慧命纯陀，此是汝利，汝得善得，如来受汝供食，是最后供，以佛即入涅槃故。
慧命纯陀，我如是闻，我在佛前，有如是闻，有二种供食，其果相等，异熟相等，较他供养，有大果报。二种云何，一是供食已，如来证无上正等觉，一是供食已，如来入于无余涅槃。如是二种供食，其果相等，异熟相等，较他供食，有大果报。锻工子纯陀，已积集寿增长业，已积集丽色增长业，已积集生天业，已积集称誉增长业，已积集权势增长业。阿难，汝当如是止锻工子纯陀悔恼。
尔时世尊，如是知已，而自说言。
诸布施者，必得大福。自调御者，必无怨执。诸善巧者，则能舍恶既舍恶已，能入涅槃。以能灭尽，贪瞋痴故。
如是我闻。
一时，世尊与大比丘众。往游行至摩竭陀国波吒离村，波吒离村优婆塞优婆夷，闻世尊与大比丘众往摩竭陀国游，至波吒离村。尔时，波吒离村优婆塞众，往世尊所，礼世尊已，却坐一旁，而白佛言，大德世尊，请世尊受我等供养休息堂。世尊默然承诺，时波吒离村优婆塞，知佛诺已，即从座起，右绕作礼，往休息堂，敷应敷物，设上座安水瓶，及备胡麻油灯已，即往佛所，礼世尊已，却坐一旁，而白佛言。大德世尊，休息堂敷设已，设上座，安水瓶，备胡麻油灯已。请佛知时，今正是时。尔时，朝时，世尊着衣持钵，与比丘众，往休息堂，佛洗足已，入休息堂，面向东方，乃至诸比丘众，洗足已，入休息堂，坐倚壁，面向东方，围绕世尊。乃至波吒离村优婆塞众，洗足已，入休息堂，坐倚前壁，面向西方，围绕世尊。
尔时，世尊告波吒离村诸优婆塞众言，诸居士。污戒者之破戒，有五种患难。何等为五，谓污戒者，于现世破戒，以放逸故，必失大财用，此是污戒者破戒第一种患难。
复次，污戒者之破戒，恶名散布，此是污戒者破戒第二种患难。
复次，污戒者之破戒，入于大众，所谓国王众，婆罗门众，居士众沙门众。则不勇敢，惭耻行进，此是污戒者破戒第三种患难。
复次，污戒者之破戒，迷惑致死，此是污戒者破戒第四种患难。
复次，污戒者之破戒，命终堕入恶生，恶趣，堕处，地狱。此是污戒者破戒第五种患难。
诸居士。污戒者之破戒，有如是五种患难。
诸居士，持戒者之净戒，有五种功德。
何等为五，谓持戒者，于现世净戒，以不放逸故，必得大财用，此是持戒者净戒第一种功德。
复次，持戒之净戒，称誉遍起，此是持戒者净戒第二种功德。
复次，持戒者之净戒，入于大众，所谓国王众，婆罗门众，居士众沙门众。则大勇敢。无有疚愧，而入大众，此是持戒者之净戒第三种功德。
复次，持戒者之净戒，不迷惑死，此是持戒者之净戒第四种功德。
复次，持戒者之净戒，必生善趣，天界。此是持戒者之净戒第五种功德。
尔时，世尊以法语，令波吒离城优婆塞众，明见受持，精进悦喜已时夜分过久，佛即告言，优婆塞，夜分过久，汝等当知，今正是时。时波吒离优婆塞众，甚深悦善，佛所开示，即从座起，作礼右绕，辞佛却去，时优婆塞众去已，世尊即入室。
尔时，摩竭陀大臣，名须尼陀及禹舍。将在波吒离村建城，防卫跋阇诸王，时守护波吒离村众多百千天众，诸大位天，则其大位王之王臣，倾心于其地，建立住家。诸中位天，则其中位王之王臣，倾心于其地，建立住家。诸小位天，则其小位王之王臣，倾心于其地，建立住家。世尊以清净天眼，超诸人眼，见彼守护波吒离村多百千天众，诸大位天，乃至有诸小位天，则其小位王之王臣，倾心于其地建立住家。时夜既明，世尊问阿难尊者言，阿难，谁将在波吒离村建城。阿难尊者答言，大德世尊，摩竭陀国大臣，名须尼陀及禹舍将在波吒离建城，防卫跋阇诸王。
佛言，阿难，摩竭陀国大臣，名须尼陀及禹舍，与三十三天诸天众会议，将在波吒离建城，防卫跋阇诸王。我以清净天眼，超诸人眼，见诸守护波吒离城众多百千天众，诸大位天，乃至诸小位天，则其小位王之王臣，倾心于其地，建立住家。阿难，此处将为圣者。及商贾通运上会集所。波吒离城将有三难，火难，水难，离间难。
时摩竭陀国大臣，名须尼陀及禹舍，来至佛所，问讯佛已，却立一旁，而白佛言。瞿昙大德，及比丘众，请受我等今日供食。世尊默然受请，时摩竭陀大臣，名须尼陀及禹舍，知佛受请，即返其家，于其家中，设精妙嚼食物，可食物已。往告佛言，大德世尊，今正是时，供食备已。尔时朝时，世尊与诸比丘，着衣持钵，至摩竭陀国大臣，名须尼及禹舍家，坐于上座，时摩竭陀国大臣，名须尼陀及禹舍，以佛为首，及比丘众，自手供养嚼食物，可食物。时世尊饭食讫，缩手出钵，摩竭陀国大臣须尼陀及禹舍，坐于低座，世尊以是偈，随喜摩竭陀国大臣须尼陀及禹舍。贤种性人，住居地已，则当供养，彼有戒人，自调御人，行梵行人，应当供养彼地天众。天众受彼，贤种性人，供养恭敬，则恭敬彼，贤种性人，如母护子，善福增上。
时世尊唱随喜偈已，即从座起，却行而去。时摩竭陀国大臣，名须尼陀及禹舍，随世尊后，而自念言，今日，瞿昙沙门，行出何门，彼门则名为瞿昙门，渡恒河处，则名为瞿昙渡，时恒河水满。可供鸦饮，有诸人众，或在求舟，或在求筏，或在作桴，欲到彼岸。而佛世尊，与比丘众，如壮士屈伸臂顷，于恒河此岸，而到彼岸。
世尊见诸人众，或在求舟，或在求筏，或在作桴，欲到彼岸。
尔时世尊，如是知已，而自说言。
人若求渡，轮回之河，及爱欲池。彼众必造，圣道之桥，不着诸等色欲之泥，乃得渡过。欲过小河，犹当作桴。佛及弟子，是有慧者，无有诸桴，亦能渡河。
如是我闻。
一时，世尊与随僧那伽娑摩罗，往憍萨罗国。那伽尊者途中见岐路而白佛言，大德世尊，此是道，请同行此道。世尊告那伽尊者言，那伽娑摩罗，此是道，同行此道，如是再说，乃至三说。而那伽尊者，仍白佛言，此是道，请同行此道，乃至三说。佛告那伽尊者言，那伽娑摩罗，此是道，同行此道。
尔时，那伽尊者即取世尊衣钵，置于其处，而白佛言。大德世尊，此是衣钵。说已却去，那伽尊者，行去彼道，在道中遇贼，打踢那伽尊者，破钵裂衣。时那伽尊者。持破钵破衣而回，至世尊所，礼世尊已，却坐一旁，而白佛言，大德世尊，我经彼道中遇贼。打踢我身，破钵裂衣。
尔时世尊，如是知已，而自说言。
诸有智者，与无智者，混同行往，而能弃舍，，不善知者。犹如苍鹭，以水混乳，而与之饮，彼能饮乳，而弃舍水。
如是我闻。
一时，世尊在舍卫城东园，鹿母讲堂住。时鹿母毗舍佉所爱喜之孙死，鹿母毗舍佉，衣发濡湿，于午时分，到世尊所，礼世尊已，却坐一旁。佛问鹿母毗舍佉言，毗舍佉，汝何处来，衣发濡湿，于午时分而来至此。鹿母毗舍佉言，大德世尊，我可爱喜之孙死，以此之故，我衣发濡湿，于午时分，而来至此。
佛言，毗舍佉，汝望得子孙，如舍卫城人数否。答言，大德世尊，我望得子孙，如舍卫城人数。
佛言，毗舍佉，舍卫城人，每日死去若干。
答言，大德世尊，舍卫城人，每日死去或十人，或九人，或八人，或七人，或六人，或五人，或四人，或三人，或二人，或一人。
佛言，毗舍佉，于汝意云何，如是汝当或时或处，衣发濡湿否。
答言，大德世尊，不如是也，如是众多子孙，我已足也。
佛言，毗舍佉，有百爱者，有百苦。有九十爱者，有九十苦。有八十爱者有八十苦。有七十爱者，有七十苦。有六十爱者，有六十苦。有五十爱者，有五十苦。有四十爱者，有四十苦。有三十爱者，有三十苦。有二十爱者，有二十苦。有十爱者，有十苦。有九爱者，有九苦。有八爱者，有八苦。有七爱者，有七苦。有六爱者，有六苦。有五爱者有五苦。有四爱者，有四苦。有三爱者，有三苦。有二爱者，有二苦。有一爱者，有一苦。无有爱者，则无有苦。我说彼人，无有忧悲，无有漏垢，无有痛苦。
尔时世尊，如是知已，而自说言。
世间众多，忧悲苦恼。以爱着生，或色身故。无有众生，及无色身则众生无忧悲苦恼。以此之故，不爱著于，世世众生，及色身者，必得安乐，无有忧悲。以此之故，望无忧悲，及垢漏者。不应爱着，世世众生，及其色身。
如是我闻。
一时。世尊在王舍城，竹林，迦兰陀迦园住。尔时陀骠摩罗子尊者至世尊所，礼世尊已，却坐一旁，而白佛言，大德如来，今时，是我般涅槃时。佛言，陀骠，汝当知时，今正是时。
时陀骠尊者，即从座起，右绕世尊，礼拜佛已，上升虚空，于虚空中，结跏趺坐，入火大定，而般涅槃。
时陀骠尊者，上升虚空，于虚空中，结跏趺坐，入火大定，而般涅槃，躯体火焚，而无余灰，亦无余煤，如焚醍醐，及胡麻油，无有余灰，无有余煤。
尔时世尊，如是知已，而自说言。
色身坏已，想已灭已，诸爱冷已，诸行寂已，识无住所。
如是我闻。
一时，世尊在舍卫城，祗陀林，给孤独长者园住。尔时，世尊，召诸比丘，诸比丘诺世尊已，佛告诸比丘言。诸比丘，陀骠上升虚空，于虚空中，结跏趺坐，入火大定，而般涅槃，躯体火焚，而无余灰，亦无余煤，如焚醍醐，及胡麻油，无有余灰，无有余煤。
尔时世尊，如是知已，而自说言。
无漏者趣，得正解脱，越诸欲河，得不动乐。无能得知，犹如火趣焚于铁盆，铁工锥炼，灭尽无余，不能得知。
本品共摄经：一、涅槃经之一。二、涅槃经之二。三、涅槃经之三。四、涅槃经之四。五、纯陀经。六、波吒离村人经。七、岐路经。八、毗舍佉经。九、陀骠经之一。十、陀骠经之二。
自说经共摄品：第一、菩提品。第二、目真邻陀品。第三、难陀品。第四、弥希品。第五、苏那品。第六、生盲品。第七、小品。第八、波吒离村人语品。共八十经。共八品。佛以离垢眼，妙说开演，诸信心智者，称本品为自说经。
归命应供，正等觉，佛，世尊。
此是谛实，世尊说如是语，此经是世尊证阿罗汉已，说。
如是我闻，诸比丘，汝等能断一法，我说汝等，是证不还果者。
一法云何，诸比丘，汝等能断一法，所谓贪法，我说汝等，是证不还果者。
世尊说如是义已，于彼经中，世尊说如是偈。明见之人，真知贪欲，令诸众生，堕入恶趣，而能断之，既能断已，不再来生。
世尊说如是义，如是我闻。
此是谛实，世尊说如是语，此经是世尊证阿罗汉已，说。
如是我闻，诸比丘，汝等能断一法，我说汝等，是证不还果者。
一法云何，诸比丘，汝等能断一法，所谓瞋法，我说汝等，是证不还果者。
世尊说如是义已。于彼经中，世尊说如是偈。明见之人，真知瞋恚，令诸众生，堕入恶趣，而能断之，既能断已，不再来生。
此是谛实，世尊如是语，此经是世尊证阿罗汉已，说。
如是我闻，诸比丘，汝等能断一法，我说汝等，是证不还果者。
一法云何，诸比丘，汝等能断一法，所谓痴法，我说汝等，是证不还果者。
世尊说如是义已，于彼经中，世尊说如是偈。明见之人，真知愚痴，令诸众生，堕入恶趣，而能断之，既能断已，不再来生。
世尊说如是义，如是我闻。
此是谛实，世尊说如是语，此经是世尊证阿罗汉已，说。
如是我闻，诸比丘，汝等能断一法，我说汝等，是证不还果。一法云何，诸丘比，汝等能断一法，所谓忿法，我说汝等，是证不还果者。
世尊说如是义已，于彼经中，世尊说如是偈。明见之人，真知忿怒，令诸众生，堕入恶趣，而能断之。既能断已，不再来生。
世尊说如是义，如是我闻。
此是谛实，世尊说如是语，此经是世尊证阿罗汉已，说。
如是我闻，诸比丘，汝等能断一法，我说汝等，是证不还果者。一法云何，诸比丘，汝等能断一法，所谓覆法，我说汝等，是证不还果者。
如来说如是义已，于彼经中，世尊说如是偈。明见之人，真知覆藏，令诸众生，堕入恶趣，而能断之，既能断已，不再来生。
世尊说如是义，如是我闻。
此是谛实，世尊说如是语，此经是世尊证阿罗汉已，说。
如是我闻，诸比丘，汝等能断一法，我说汝等，是证不还果者。一法云何。诸比丘，汝等能断一法，所谓慢法，我说汝等，是证不还果者，如来说如是义已，于彼经中，世尊说如是偈。明见之人，真知我慢，令诸众生，堕入恶趣，而能断之，既能断已，不再来生。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，比丘不真知所应知法，不遍知所应遍知法，不令心弃舍，乐着真知法，遍知法，则不能断轮回烦恼，则是不能令苦尽者。诸比丘，比丘真知所应真知法，遍知所应遍知法，令心弃舍乐着真知法，遍知法，则是能断轮回烦恼，则是能令苦尽者。
如来说如是义已，于彼经中，世尊说如是偈。知三界中，诸一切法，不着身法，既知三界，一切法已，则超诸苦。
此是谛实，世尊说如是语，此经是世尊证阿罗汉已，说。
如是我闻，诸比丘，比丘不真知不遍知慢，不令心弃舍。乐着慢，不能断慢，则是不能令苦尽者。诸比丘，比丘真知遍知慢，令心弃舍乐着慢，能断慢，则是能令苦尽者。
如来说如是义已，于彼经中，世尊说如是偈。有诸众生，慢所结合，慢所缚着，喜乐后有，不遍知慢，当再来生。有诸众生，能舍于慢，行断慢法，是彼有情，能伏慢缚，善能超越，一切漏缚。
此是谛实，世尊如是语，此经是世尊证阿罗汉已，说。
如是我闻，诸比丘，比丘不真知不遍知贪，不令心弃舍，乐著于贪不能断贪，则是不能令苦尽者。诸比丘，比丘能真知遍知贪，能令心弃舍乐着贪，能真断贪，则是能令苦尽者。
如来说如是义已，于彼经中，世尊说如是偈。明见正知，贪令众生，堕入恶趣，即能弃舍，既弃舍已，于一切时，不再来生。
世尊说如是义，如是我闻。
此是谛实，世尊说如是语，此经是世尊证阿罗汉已，说。
如是我闻，诸比丘，比丘不真知不遍知瞋。不令心弃舍乐著于瞋，不能断瞋，则是不能令苦尽者。诸比丘，比丘能真知遍知瞋，能令心弃舍乐着瞋，能真断瞋，则是能令苦尽者。
如来说如是义已，于彼经中，世尊说如是偈。明见正知，瞋令众生，堕入恶趣，即能弃舍，既弃舍已，于一切时，不再来生。
世尊说如是义，如是我闻。
本品摄经。共：一、贪经之一。二、瞋经之一。三、痴经。四、忿经。五、覆经。六、慢经之一。七、一切经。八、慢经之二。九、贪经之二。十、瞋经之二。
此是谛实，世尊如是语，此经是世尊证阿罗汉已，说。
如是我闻，诸比丘，比丘不真知不遍知痴，不令心弃舍，乐著于痴不能断痴，则是不能令苦尽者。诸比丘，比丘能真知遍知痴，能令心弃舍乐着痴，能真断痴，则是能令苦尽者。
如来说如是义已，于彼经中，世尊说如是偈。明见正知，痴令众生，堕入恶趣，即能弃舍，既弃舍已，于一切时，不再来生。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，比丘不真知不遍知忿，不令心弃舍，乐着忿，不能断忿，则是不能令苦尽者，诸比丘，比丘能真知遍知忿，能令心弃舍乐着忿，能真断已，则是能令苦尽者。
如来说如是义已，于彼经中，世尊说如是偈。明见正知，忿令众生，堕入恶趣，即能弃舍，既弃舍已，于一切时，不再来生。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，比丘不真知不遍知覆，不令心弃舍，乐着覆，不能断覆，则是不能令苦尽者。诸比丘，比丘能真知遍知覆，能令心弃舍乐着覆，能真断覆，则是能令苦尽者。
世尊说如是义已，于彼经中，世尊说如是偈。明见正知，覆令众生，堕入恶趣，即能弃舍，既弃舍已，于一切时，不再来生。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，我以智随观，不见别有一法，能令众生长时驰骋流转，如无明盖者。诸比丘，众生为无明所覆盖，长时驰骋流转。
世尊说如是义已，于彼经中，世尊说如是偈。无有一法，能覆众生，长时流转，有如痴法。圣弟子众，弃舍痴法，灭黑暗聚。圣弟子众，不再流转。无明为因，，于圣弟子，必不能有。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，我以智随观，不见别有一法，能令众生，长时驰骋流转，如爱结者。诸比丘，众生为爱结所缚，长时驰骋流转。
世尊说如是义已，于彼经中，世尊说如是偈。众生以爱，为唯一友，故长流转，不能超越，生死轮回。比丘等众，见苦之患，生于爱欲，而能断爱，正念无著，则无轮回。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，比丘在有学地，未证阿罗汉道，欲得瑜伽无上安稳。我以智随观，不见别有一法，如内强缘心，如理作意者。诸比丘，比丘能如理作意，则能舍离诸不善法，能增上修习善法。
世尊说如是义已，于彼经中，世尊说如是偈。别无有法，如内强缘，如理作意，于有学僧，为最上利。比丘当住如理作意，证涅槃果，灭尽诸苦。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，比丘在有学地，未证阿罗汉道，欲得瑜伽无上安稳。我以智随观，不见别有一法，如外强缘，有善知识者。诸比丘比丘有善知识，则能舍离不善法，能增上修习善法。
世尊说如是义已，于彼经中，世尊说如是偈。诸比丘众，有善知识，而能亲近，随顺恭敬，服从作持，善知识语，正念正知。如是比丘，则能次第，脱尽缚着。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，世间有一法。既生起已，于众多众生，为不利益，于众多众生，为不安乐，于众多众生，为大灾祸。为诸人天所不利益，所苦。彼法云何，所谓破和合僧。诸比丘，僧既破和合已，则互相诤论，互相诃责，互相轻蔑，互相驱逐。以僧破和合故，未敬信者，当不敬信，已敬信者，当有少分，另有变易。
世尊说如是义已，于彼经中，世尊说如是偈。破和合僧，必堕恶趣，入于地狱，永劫受苦。彼和合僧，乐于共住，住于正法，，则失瑜伽，安稳之处。，破和合僧，必堕地狱，永劫烧煎。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，世间有一法，既生起已，于众多众生，为多利益，于众多众生，为多安乐。于众多人天，为多所利益，为多所乐。
彼法云何，所谓僧和合，诸比丘，僧和合已，则不相诤论，不相诃责，不相轻蔑，不相驱逐。以僧和合故，未敬信者，则当敬信，已敬信者，则增上敬信。
世尊说是义已，于彼经中，世尊说如是偈。和合共住，则生喜乐，能护资彼，令彼和合，住于正法，不失瑜伽，安隐之处。能令诸众，和合住者，当生天上，永劫受乐。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，我自心观，世间有一类人心，是污浊心。如是之心，若在此时，彼人死去，则被业迫入地狱，如被弃物，所以者何因心污故。
诸比丘，以心污故，有诸众生，身坏命终，必堕不幸趣，恶趣，堕处，地狱。
世尊说是义已，于彼经中，世尊说如是偈。有诸人类，佛知其心，污浊不堪。于佛住处，而为比丘，作预言说，若在此时，彼寿命终，当堕地狱，因彼心污，如被弃物。彼诸众生，堕入地狱。因心污故。
世尊说如是义，如是我闻。
本品总摄经。共：一、痴经之一。二、忿经。三、覆经。四、痴经之二。五、爱经。六、有学经之一。七、有学经之二。八、破经。九、悦经。十、人经此是谛实，世尊如是语，此经是世尊证阿罗汉已，说。
如是我闻，诸比丘，我自心观，知世间有一类人心，是清净心。如是之心，若在此时，彼人死去，则被业导往天界，如被请来，所以者何，因心净故。有诸众生，身坏命终，必生善趣天界。
世尊说是义已，于彼经中，世尊说如是偈。有诸人类，佛知其心，清净澄洁，于佛住处，而为比丘，作预言说，若在此时，彼寿命终，当生善趣，因彼缘净，如被请来。有诸众生，生于天界。因心净故。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，汝等勿畏福，福是乐之名，可希可欲，可爱可乐。我于长时作福，故我长时受福。我修慈心七年，不来此世，七成坏劫。诸比丘，于坏劫时，我在梵天之光音天。于成劫时，我在梵天宫。诸比丘，我住梵天时，是大梵王，是极大者，不可降伏者，如实见过去未来现在三世者。随意所作，住于梵天宫。诸比丘，我三十六生为诸天之王，帝释桓因。更几百次为正法王，为大法王，四海为境最上胜者，人民安乐，七宝成就。其他城主，更无待说。诸比丘，我自思惟，我以何异熟果报，而有如是大神力，有如是大威力。诸比丘我自思惟，我以三异熟果报故，有如是大神力，有如是大威力。所谓一、布施。二、调御。三、守护。
世尊说是义已，于彼经中，世尊说如是偈。诸族姓子，欲得利益，应增上福，则得其乐。所谓布施，寂静慈心，贤者修习，如是三已，得生无害安乐世界。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，有一法，若比丘修习增长，则得二种利，一是现在利，一是未来利。云何一法。谓于一切善法，住不放逸。此之一法，比丘修习增长已，则得二种利，一是现在利，一是未来利。
世尊说如是义已，于彼经中，世尊说如是偈。智者赞叹，于诸福业，住不放逸。不放逸已，则得二利，谓现在利，及未来利。智者告言，因此二利，而为贤者。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，人既永劫生死流转，则其身骨，骨堆骨聚，若积集之，而不损坏，则是大聚，犹如毗补罗山。
世尊说是义已，于彼经中，世尊说如是偈。正等觉佛，作如是语，一人一劫，所积身骨，有如大山。正等觉佛，说有如彼，毗补罗山，高于灵山。人能见谛，所谓苦谛，苦生之谛，灭苦之谛，八支圣道，以正智慧，息苦之谛。如是之人。极于七生，得尽苦际，以结尽故。
世尊说如是义。如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，人犯一法已，我说彼于诸余恶法，则必行之。云何一法，谓知而故作妄语。
世尊说是义已，于彼经中，世尊说如是偈。众生妄语，犯此法已，于再来世，无不再犯。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，若众生，能如我所知平等行施果报，众生则不与不食。而悭吝污心，不覆盖彼众生心。彼众生得最后一抟食，一口食，亦不自食，以有受施者故。诸比丘，但以众生，不能如我所知行平等施果报，以此之故，众生不与而食，悭吝污心，覆盖彼人。
世尊说如是义已，于彼经中，世尊说如是偈。众生能知，如我所知，平等施果，是大果报。诸众生等，则灭悭吝，染污之心。而以净心，随时修行。于圣者施，得大果报。又诸施主，行于应施，则于人间，而生天界，满于诸欲，无有悭吝，天界爱乐，获平等施，之大果报。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，有诸福业，以有漏依为因，则其所值，不及慈心解脱十六分之一。慈心解脱，掩蔽彼福。彼福犹如星光，所有星光不及月光十六分之一。月之光辉，覆盖彼星，亦复如是，诸比丘，亦如雨季最后月，月轮上升，灭诸黑暗，光明遍照。诸比丘，亦如晨星于夜尽分，光明遍照。
世尊说如是义已，于彼经中，世尊说如是偈。诸有智人，修无量慈，则诸怨结，因慈观故，而为减少。若无害心，而修慈心，则名善人，以修慈心，是圣行者，得大福故。有诸仙人，为诸众生，而行祭祀，马祭，人祭，强饮，升座。无闩等祭，如是等福。不及有人，修于慈心，十六之一。。有慈心人，于诸众生，不自手杀，不教他杀，不自克彼，不教他充，如是之人，无有怨执，以无因故。
世尊说如是义。如是我闻。
本品总摄经。共：一、定心经。二、福经。三、二种利经。四、毗补罗山经。五、知而故妄语经。六、布施经。七、慈修经。
本集共有二十七经，本品有七经，合前二十经也。
此是谛实，世尊如是语，此经是世尊证阿罗汉已，说。
如是我闻，诸比丘，比丘成就二法，则现在世有苦，有患有恼，复有焦虑。死后恶趣可期。云何二法，谓一是不守护诸根，一是食不知量。诸比丘，比丘成就如是二法，则现在世有苦，有患有恼，复有焦虑，死后恶趣可期。
世尊说是义已，于彼经中，世尊说如是偈。有诸比丘，不守护眼，耳鼻舌身，意等根门，食不知量，不制诸根。如是比丘，则必有苦，身苦心苦，身被火烧，谓苦火烧，心被火烧，谓苦火烧，日夜受苦。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，比丘成就二法，则现在世安乐，无患无恼，复无焦虑，死后善趣可期。云何二法。谓一是守护诸根门，一是食而知量，诸比丘，比丘成就如是二法，则现在世安乐，无患无恼，复无焦虑，死后善趣可期。
世尊说是义已，于彼经中，世尊说如是偈。有诸比丘，守护于眼，耳鼻舌身，意等根门，食而知量，制伏诸根。如是比丘，则必安乐，身心安乐，身无火烧，谓无苦火，心无火烧，谓无苦火，日夜安乐。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是二法，是焦恼因。云何二法，谓现世有诸人众，不作善事，不作善，不作无畏之福。而唯作恶，作粗不善业，作大不善业。如是之人，自焦恼言，我无作善自焦恼言，我唯作恶。
诸比丘，如是二法，是焦恼因。
世尊说是义已，于彼经中，世尊说如是偈。诸劣智人，今身语意，行诸恶行，及不善业，不作善业，唯作不善，身坏命终，必堕地狱。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是二法，是无焦恼因。云何二法，诸比丘，谓现世有诸人众，作诸善事，作善，作无畏福，不作恶，不作粗不善业，不作大不善业。如是之人，无焦恼言，我已作善，无焦恼言，我无作恶，诸比丘，如是二法，无焦恼因。
世尊说是义已，于彼经中，世尊说如是偈。有智之人，令身语意，行诸善行，及诸善业，唯大作善，身坏命终，必生天界。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，若人成就二法，则其自业，迫其入地狱，如被弃舍。云何二法，谓一是恶戒，一是恶见。诸比丘，若人成就如是二法，则其自业。迫其入地狱，如被弃舍。
世尊说是义已，于彼经中，世尊说如是偈。劣智之人，成就二法，一是恶戒，一是恶见。如是之人，身坏命终，当堕地狱。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，若人成就二法，则其自业，引其生天，如彼礼请。云何二法，谓一是善戒，一是善见。诸比丘，若人成就如是二法则其自业，引其生天，如被礼请。
世尊说如是义已，于彼经中，世尊说如是偈。有智之人，成就二法，一是善戒，一如善见。如是之人，身坏命终，必生天界。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，比丘无勤无愧，不能证正觉，不能涅槃，不能证最上瑜伽安稳处法。诸比丘，比丘有勤有愧，能证正觉，能涅槃，能证最上瑜伽安稳处法。
世尊说如是义已，于彼经中，世尊说如是偈。比丘无勤，无愧懒惰，下勤多睡，无惭不敬。如是比丘，不能悟证，最上正觉。有智比丘，有慧有禅，有愧有勤，行不放逸，断生老结，于现生中，必证正觉。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，比丘住于梵行，不当诡诈而住，不当矫妄而住，不当为利养恭敬称誉而住。不当自念，人当如是知我而住。诸比丘，比丘住于梵行，当为律仪及为舍离而住。
世尊说是义已，于彼经中，世尊说如是偈。佛陀世尊，演说梵行，为住律仪，为诸舍离，灭二世患，达涅槃岸。
如是之道，诸佛已行。诸人等众，当依佛说，行于梵行。如是诸人，行佛所教，必尽苦际。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，比丘住于梵行，不当诡诈而住，不当矫妄而住不当为利养恭敬称誉而住。不当自念，人当如是知我而住。
诸比丘，比丘住于梵行。当为真知及遍知而住。
世尊说是义已，于彼经中，世尊说如是偈。彼佛世尊，演说梵行，为住真知，为住遍知，灭二世患，达涅槃岸。如是之道，诸佛已行，诸人等众，当依佛说，行于梵行，如是之人。行佛所教，必尽苦际。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，若比丘成就二法，则于现世有，大安乐，有大欢喜，如理精勤，灭诸有漏。云何二法，谓一是忧畏诸苦警觉，一是如理精勤警觉。
诸比丘，比丘成就如是二法，则于现世，有大安乐，有大欢喜，如理精勤，灭诸有漏。
世尊说是义已，于彼经中，世尊说如是偈。有智比丘，有勤有慧，以慧正观，忧畏诸苦，警觉而住，如是常住，如理精勤，寂静不慢，方便息心，得尽苦际。
世尊说如是义，如是我闻。
本品总摄经。共：一、比丘经之一。二、比丘经之二。三、焦恼经。四、无焦恼经。五、戒经之一。六、戒经之二。七、勤经。八、无诈经之一。九、无诈经之二。十、欢喜经。共十经。
此是谛实，世尊如是语，此经是世尊证阿罗汉已，说。
如是我闻。诸比丘，如来应供正等觉佛世尊，常行二寻思，谓一是安稳寻思，一是寂静寻思。
诸比丘，如来以无害为喜乐，喜乐于无害，如是，是如来寻思。以无害为喜乐者，喜乐于无害。当常作如是念，我不害彼诸有怖畏众生及诸无怖畏众生。
诸比丘。如来以寂静为喜乐，喜乐于寂静，如是，是如来寻思。以寂静为喜乐者，喜乐于寂静，当常作如是念，我已弃舍不善业。
诸比丘。以此之故，汝等当以无害为喜乐，喜乐于无害。如是，是汝等寻思。以无害为喜乐者，喜乐于无害，当常作如是念，我不害彼诸有怖畏众生，及诸无怖畏众生。
诸比丘，汝等当以寂静为喜乐，喜乐于寂静，如是，是汝等寻思，以寂静为喜乐者，喜乐于寂静，当常作如是念，我已弃舍不善业。
世尊说如是义已，于彼经中，世尊说如是偈。如来佛陀，降伏诸魔，有二寻思，一是安稳，一是寂静。我说牟尼，灭除黑暗，到于彼岸，得大利益。是诸佛陀，正等正觉，所能到达，有力无漏，越轮回苦，尽渴爱法，得最后身，能弃舍魔，达老彼岸。有慧世尊，有真实眼，无有忧患，登慧法宫，见诸人众，不既超越，诸忧患苦，生老所覆，如具眼人，登于高山，见山下人。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如来应供正等觉佛陀，有二种说法差别，云何二种，谓一是汝等当见恶是恶，一是汝等见恶是恶已，当厌，当离，当离脱于恶。诸比丘，如来应供正等觉佛陀，有如是二种说法差别。
世尊说是义已，于彼经中，世尊说如是偈。汝等当见，如来佛陀，慈悯众生，差别说法。如来佛陀，慈悯众生，已演说已，令汝见恶，见已离脱，离脱恶已，则苦终尽。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，无明是导引不善业，而继之无惭无愧。诸比丘明是导引善业，而继之有惭有愧。
世尊说是义已，于彼经中，世尊说如是偈。此世他世，等等恶趣，无明为根，贪欲所造，有恶欲人，无惭无愧，而有恶生，因恶之故，堕入地狱。以此之故，汝等比丘，当断欲贪，及彼无明。令明生长，则断恶趣。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，众生缺少圣慧，名最缺少。如是众生，于现生中，住于苦聚，有患有恼，复有焦虑，身坏命终，恶趣可期。
诸比丘，众生不缺少圣慧，名不缺少，如是众生，于现生中，住于乐聚，无患无恼，复无焦虑，身坏命终。善趣可期。
世尊说是义已，于彼经中，世尊说如是偈。缺圣慧故，执于名色，见人天界，执为是真。灭漏之慧，于世最胜，慧能正知，能灭生有。诸人天众，皈依佛陀，正等觉者，有智有慧，得最后身。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，有二白法，能护世间。云何二法，谓一是惭，谓一是愧。诸比丘。此二白法，不护世间，则此世间，无有生母，伯母，叔母阿阇黎妻或师尊妻，。世间混乱，有如山羊，羊鸡，猪，狗狼。诸比丘，以二白法，护世间故，故有生母，伯母，叔母，阿阇黎妻或师尊妻，。
世尊说是义已，于彼经中，世尊说如是偈。若诸众生，于一切时，无惭无愧。失白法根，必再生死。有诸众生，于一切时，有惭有愧，如是众生，梵行增长，住于寂灭，亦尽后有。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，法尔无生，无后有。无作，无为，而是有故。
诸比丘，若法尔无生，无后有，无作，无为。而是无故，则解脱于法尔有生，有后有，有作，有为之法，不出现世间。
诸比丘，以法尔无生，无后有，无作，无为，而是有故，故解脱于法尔有生，有后有，有作，有为之法，出现世间。
世尊说是义已，于彼经中，世尊说如是偈。有生有有，有作有为，是无定法，堕在老死，是病之巢，危脆不堪，贪欲为因，不应悦彼，应弃舍之，而住静息。无疑有定，无生无起，无忧无染，灭诸苦法，诸行寂灭，是最安乐。
世尊说如是义，如是我闻。
此是谛实，世尊如此语，此经是世尊证阿罗汉已，说。
如是我闻，诸比丘，有二涅槃界，云何二界。谓一是有余依涅槃界，一是无余依涅槃界。
云何是有余依涅槃界，谓比丘住如是律戒，是漏尽阿罗汉，住尽梵行，所作已办，舍诸重担，证自义已，尽诸有结，正智解脱。如是比丘，仍受用喜不喜境，受用苦乐，以彼五根未败坏故，五根仍安立故。
诸比丘，彼比丘贪灭已，瞋灭已，痴灭已，我说是有余依涅槃界。
诸比丘，云何是无余依涅槃界，谓比丘住如是律戒，是漏尽阿罗汉住尽梵行，所作已办，舍诸重担，证自义已，尽诸有结，正智解脱，彼比丘于爱漏所生一切诸受，不复喜乐，是清凉者。诸比丘，如是，我名为无余依涅槃界。诸比丘，如是，是二涅槃界。
世尊说是义已，于彼经中，世尊说如是偈。二涅槃界，世尊依于，无爱见眼，而为宣说。一涅槃界，是现在法，名有余依，以尽诸爱，不再有故。一涅槃界，尽于未来，灭一切有，名无余依。有诸众生，知无为道，心得解脱，不再生有，如是之人，乐于漏尽，涅槃之界，证坚固法，是安住者，舍一切有。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，汝等当以独居为悦乐，悦乐独居，心住于止，常住于禅，成就于观，增长空处。
诸丘丘，汝等当以独居为悦乐，悦乐独居，心住于止，常住于禅，成就于观，增长空处。如是，则可期得二果，谓一是现法阿罗汉果，一是有取之不还果。
世尊说是义已，于彼经中，世尊说如是偈。能令心寂，有慧自护。不见诸欲，则见正法，乐不放逸，见放逸患，如是之人，不退于道，近于涅槃。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，汝等当于学处，有大胜利有最上慧，有坚固解脱，有最大智。
诸比丘，若汝等于学处，有大胜利，有最上慧，有坚固解脱，有最大智。如是则有二果可期，谓一是现法阿罗汉果，一是有取之不还果。
世尊说是义已，于彼经中，世尊说如是偈。学处圆满，不缺于法，有大智慧，见生灭尽，得最后身，是断魔者，达老彼岸。以此之故，诸比丘众，当悦于禅，心住等持，有正精进，见生灭尽，能伏魔军，达死彼岸。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，比丘应精勤求悟，正念，正知，等持，悦豫。于一切时，住于胜观，明见善业。
诸比丘，若比丘精勤求悟，正念，正知，等持，悦豫。于一切时，住于胜观，明见善业。如是则有二果可期，谓一是现法阿罗汉果，一是有取之不还果。
世尊说是义已，于彼经中，世尊说如是偈。汝诸醒者，当听是语。汝诸睡者，当即醒觉。从睡而醒，是最胜人，以诸醒者，无所畏故。诸醒觉者，正念正知，等持悦豫，随时胜观。有妙三昧，能灭诸暗，以此之故，比丘当醒，比丘当勤，以慧护身，常住禅定，断生老漏，于此生中，证无上觉。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，有二种人，当生无幸处，当生地狱，以不舍恶行故。云何二种，谓一是非梵行者，而自称是梵行者，一是以无根非梵行，诽谤彼圆满清净梵行者。
诸比丘，如是二种人，当生无幸处，当生地狱。以不舍恶行故。
世尊说是义已，于彼经中，世尊说如是偈。妄语之人，必堕地狱，作恶业者，而言不作。如是二人，俱堕地狱。此二种人，是恶业人，身坏命终，同生一界。又诸人等，袈裟缠颈，而行恶法，不自调制，此等恶人，必堕地狱。以恶业故，食热铁丸，犹胜于彼。诸污戒人，食诸村人，所供抟饭。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，有诸人天，障于二见，或执着而住，或超过而去。具眼目者，则能见之。
诸比丘，有诸人天，云何执着而住。
诸比丘，有诸人天。以后有为悦乐，悦乐后有，享乐后有。如来说彼，灭后有法，诸人天心，不踊跃，不信受，不安住，不皈命。诸比丘，诸人天，如是执着而住。
诸比丘，有诸人天，云何超过而去。
诸比丘，有诸人天，以后有为可恼，可惭可厌。悦乐于灭，而作是言，大德，此身死后，则断灭，则坏失，不再生，此是安稳，此是最胜，此是真实。诸比丘，有诸人天，如是超过而去。
诸比丘，如何是具眼目者，
诸比丘，比丘于律仪中，见五蕴生，见五蕴生已，而行厌离，弃舍于欲，而灭五蕴。诸比丘，具眼目者，如是而见。
世尊说是义已，于彼经中，世尊说如是偈。圣者弟子，见五蕴生，而能如实，超越五蕴，则能如实，向于涅槃，以有爱尽，得解脱故。圣者弟子，知五蕴生，而离爱有，有与非有，则彼比丘，不再来生，灭后有故。
世尊说如是义，如是我闻。
一、寻思经。二、说法经。三、明经。四、慧经。五、法经。六、无生经。七、界经。八、独居经。九、学处经。十、觉悟经。十一、无幸处经。十二、见经。共十二经。
此是谛实，世尊如是语，此经是世尊证阿罗汉已，说。
如是我闻，诸比丘，如是三不善根，云何是三，谓一是贪不善根，二是瞋不善根，三是痴不善根。诸比丘，如是，是三种不善根。
世尊说如是义已，于彼经中，世尊说如是偈。若人有此，贪瞋痴等，则有侵害。彼恶心者，犹如幼竹，侵害母竹。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种界。云何是三，谓一是色界，二是无色界，三是灭界。诸比丘，如是。是三种界。
世尊说如是义已，于彼经中，世尊说如是偈。知色界者。不住无色，而向灭界，如是之人，能舍死亡。正等觉佛，无有诸漏，住不死界，于名身中，无有住着，舍弃依着，无忧无垢。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种受，云何是三，谓一是乐受，二是苦受，三是不苦不乐受。诸比丘，如是，是三种受。
世尊说是义已，于彼经中，世尊说如是偈。佛之弟子，专念遍知，住于正念，明见于受，知受之生，则能明知，灭受之法，及尽受道。有比丘众，以尽受故，无复有欲，入于涅槃。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种受，云何是三，谓一是乐受，一是苦受，一是不苦不乐受。
诸比丘，当见乐受是苦，当见苦受是箭，当见不苦不乐受是无常。
诸比丘，若比丘见乐受是苦，见苦受是箭，见不苦不乐受是无常。我说是比丘，是正见圣者，已断爱欲，越诸结缚，已尽苦际，以能正舍我慢故。
世尊说是义已，于彼经中，世尊说如是偈。有诸比丘，见乐是苦。见苦是箭。不苦不乐，见是无常。如是比丘，是正见者，解脱于受，如是比丘，达于神通，已寂已越，是名牟尼。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘。如是三种求，云何是三，谓一是欲求，一是后有求，一是梵行求，诸比丘，如是，是三种求。
世尊说是义已，于彼经中，世尊说如是偈。佛之弟子，专念遍知，住于正念，明见于求，知求之生，知灭求法，如是乃至，尽求之道。有比丘众，以尽求故，无复有欲，入于涅槃。
世尊说如是义，如是我闻。
此是谛实，世尊如是语，此经是世尊证阿罗汉已说。
如是我闻，诸比丘，如是三种求，云何是三，谓一是欲求，一是后有求，一是梵行求，诸比丘，如是，是三种求。
世尊说是义已，于彼经中，世尊说如是偈。欲求有求，及梵行求，执着为真，则生见聚。罗汉圣者，不乐诸乐，尽诸爱欲，能舍能拔，以尽求故。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种漏，云何是三，谓一是欲漏，一是后有漏，一是无明漏。诸比丘，如是，是三种漏。
世尊说是义已，于彼经中，世尊说如是偈。佛之弟子，专念遍知，住于正念，明见于漏，知漏之生，灭漏之法，如是乃至，尽漏之道。有比丘众，以尽漏故，无复有欲，入于涅槃。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种漏，云何是三，谓一是欲漏，一是后有漏，一是无明漏，诸比丘，如是，是三种漏。
世尊说是义已，于彼经中，世尊说如是偈。有诸比丘，欲漏尽已，无明舍已，破有漏已。如是比丘，是解脱者，无有生缘，伏魔象乘，得最后身。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种爱，云何是三，谓一是欲爱，一是后有爱，一是非有爱，诸比丘，如是，是三种爱。
世尊说如是义已，于彼经中，世尊说如是偈。有诸人等，爱所结合，悦乐后有，如是之人，魔罥所缚，无有安稳。有诸众生，迷于生死，受诸轮回。有诸众生，能断爱欲，无复后有，尽一切漏，如是众生，已渡彼岸。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，比丘成就三种法，则能超越魔罥，如日升天。云何三种法，诸比丘，谓一是比丘成就无学戒蕴，一是成就无学定蕴一是成就无学慧蕴。诸比丘，比丘成就如是三种法，则能如是超越魔罥，如日升天。世尊说如是义，于彼经中，世尊说如是偈。有诸比丘，修戒定慧，如是比丘，已越魔罥，如日升天。
世尊说如是义，如是我闻。
本品共摄经：一、不善根经。二、界经。三、爱经之一。四、爱经之二。五、求经之一。六、求经之二。七、漏经之一。八、漏经之二。九、爱经。十、魔罥经。
此是谛实，世尊如是语，此经是世尊证阿罗汉已，说。
如是我闻，诸比丘，如是三种福业事，云何为三，谓一是成就布施福业事，一是成就净戒福业事，一是成就修习福业事。诸比丘，如是是三种福业事。
世尊说如是义已，于彼经中，世尊说如是偈。诸族姓子，望得利乐，则当修福，福是妙果，有大安乐，当修布施，寂静慈心。若诸贤者，修此三种，则得乐因，达无害界。
世尊说如是义。如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种眼，云何为三，谓一是肉眼，一是天眼，一是慧眼。诸比丘，如是。是三种眼。
世尊说如是义已，于彼经中，世尊说如是偈。正等觉佛，是最上人，说此三眼，谓诸肉眼，天眼慧眼，若有肉眼，成就天眼，则禅那生。如是之人，得尽苦际，以得最上，慧眼之故。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种根，云何为三，谓一是未知当知根，一是知根，一是具知根，诸比丘，如是，是三种根。
世尊说如是义已，于彼经中，世尊说如是偈。须陀洹道，尚在有学，能得初禅，。尽诸烦恼。行人修习，直达遍知。生于初禅，无漏解脱。第一智者，法尔遍知，则得禅观。解脱不动，尽有漏故。若诸众生，具诸寂根，乐于静道，是诸众生，已胜魔罗，及其车乘，得最后身。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种时，云阿为三，谓一是过去时，一是未来时，一是现在时。诸比丘，如是，是三种时。
世尊说是义已，于彼经中，世尊说如是偈。有诸众生，执于言说，立于言说，则入于网，所谓损网，又入漏网，谓死亡网。以不真知，所言说故。无漏圣者，不执说者，以彼能知，所言说故，以心解脱，达静道故。无漏圣者，知诸言说，是寂灭者，悦于静道，常住于法，达四谛岸，不落人天。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种恶行，云何是三。谓一是身恶行，一是语恶行，一是意恶行，诸比丘，如是，是三种恶行。
世尊说是义已，于彼经中，世尊说如是偈。劣智之人，行身恶行，行语恶行，行意恶行，及诸罪业，恶不善行，不行善业，多行恶业，身坏命终，必堕地狱。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种善行，云何是三，谓一是身善行，一是语善行，一是意善行。诸比丘，如是，是三种善行。
世尊说是义已，于彼经中，世尊说如是偈。有智之人，弃身恶行，弃语恶行，弃意恶行。不作诸罪，恶不善业，多行善业，身坏命终，必生天界。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种清净人，云何是三，谓一是身清净人，一是语清净人，一是意清净人。
诸比丘，如是，是三种清净人。
世尊说是义已，于彼经中，世尊说如是偈。佛陀世尊，诸圣之首，尝作是言，身清净者，语清净者，意清净者，无有诸漏，是清净人，具足清净，是断漏者。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种知者，云何是三，谓一是身知者，一是语知者，一是意知者。
诸比丘，如是三种知者。
世尊说是义已，于彼经中，世尊说如是偈。佛陀世尊，诸圣之首，尝作是言，身知者人，语知者人，意知者人，无有诸漏。是圣牟尼，具足牟尼，无有罪恶。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，若人不能断贪瞋痴，我说是人，是魔所缚，是魔所罥，魔能役使。诸比丘，若人能断贪瞋痴，我说是人，魔不能缚，魔不能罥，魔不能役使。
世尊说如是义已，于彼经中，世尊说如是偈。佛陀世尊，诸圣之首，尝作是言，能离贪瞋，痴及无明，自调御已，是最胜人，如是而逝，是悟证者，越诸怨结，及诸患难，能断烦恼。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，若诸比丘，比丘尼众，不能断贪瞋痴，我说是人，不能得渡，有浪，有旋涡，有恶兽，有罗刹之海。诸比丘，若比丘，比丘尼众，能断贪瞋痴，我说是人，能渡有波有浪，有旋涡，有恶兽，有罗刹之海，能到彼岸，住于陆地。
世尊说如是义已，于彼经中，世尊说如是偈。我告说言，能断贪瞋，痴及无明，则能越渡，恶兽罗刹，可怖波浪，难渡之海。如是之人，越诸法着，远离死亡，无有生缘，弃再生苦，达于空虚，不再来生，不为死王，之所困惑。
世尊说如是义，如是我闻。
本品共摄经：一、福业事经。二、眼经。三、根经。四、时经。五、恶行经。六、善行经。七、清净经。八、寂经。九、贪经之一。十、贪经之二。
此是谛实，世尊如是语，此经是世尊证阿罗汉已，说。
如是我闻，诸比丘，我见众生，成就身恶行，语恶行，意恶行，诽谤圣者，如是邪见，执邪见力，而行邪业，身坏命终，生于无幸处，恶趣，堕处，地狱。诸比丘，我作是言，诸比丘，我见众生，成就身恶行，语恶行，意恶行，乃至生于无幸处，恶趣，堕处，地狱。我非从沙门婆罗门得闻，而为我所知，所见所解，故我说言，我见众生，成就身恶行，语恶行，意恶行，诽谤圣者，如是邪见，执邪见力，而行，身坏命终，生于无幸处，恶趣，堕趣，地狱。
世尊说是义已，于彼经中，世尊说如是偈。此世间人，建立邪心，而说邪语，更以邪身，造作邪事。少闻之人，在短生间，于此人间，作非福业，彼劣智人，身坏命终，必堕地狱。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，我见众生，成就身善行，语善行，意善行，不非难圣者，如是正见，以正见力，而行正业，身坏命终，必生善趣天界。我作是言，诸比丘，我见众生，成就身善行，乃至必生善趣天界。我非从沙门婆罗门得闻，而为我所知，所见所解。故我说言，我见众生，成就身善行，语善行，意善行，不非难圣者，如是正见，以正见力，而行正业，身坏命终，必生善趣天界。
世尊说如是义已，于彼经中，世尊说如是偈。此世间人，建立正心，而说正语，更以正身，而行正事。多闻之人，在短生间，造作福业，此有智人，于此人间，身坏命终，必生天界。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，如是三种出离界，云何三种，谓一是色禅，出离一切欲，一是无色禅，出离一切色。一是解脱，出离因缘假合共生法，诸比丘，如是，是三种出离界。
世尊说如是义已，于彼经中，世尊说如是偈。精勤比丘，知离欲法，及方便法，越一切色。又能随时，息一切行。如是比丘，有正知见，趣于解脱，悟大神通，寂静灭息，能越烦恼，是名牟尼。
世尊说是义已，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，无色则胜色，灭尽则胜无色。
世尊说是义已，于彼经中，世尊说如是偈。有诸众生，生于色界，又诸众生，住无色界，如是众生，不知灭界，必再来生。有诸人等，正知色界，不住无色，则趣灭界，能离生死。正等觉佛，无有诸漏，住不死界，无有名色，无有依着，舍弃依着，无忧无垢。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，此世间有如是三种儿子，云何三种，谓一是优生子，一是随生子，一是劣生子。
诸比丘，云何是优生子，诸比丘，世间诸儿子之父母，不皈依佛，不皈依法，不皈依僧，不远离杀生，偷盗，邪淫，妄语，住于放逸，饮谷酒果酒。又复是污戒者，行恶法者。而彼类父母之儿子，则皈依佛，皈依法，皈依僧，远离杀生，偷盗，邪淫，妄语。住不放逸，不饮谷酒果酒，又复是持戒者，行善法者。诸比丘，如是，是优生子。
诸比丘，云何是随生子，诸比丘，世间诸儿子之父母，皈依佛，皈依法，皈依僧，远离杀生，偷盗，邪淫，妄语，住不放逸，不饮谷酒果酒。又复是持戒者，行善法者，而彼类父母之儿子，亦皈依佛，皈依法，皈依僧，远离杀生，偷盗，邪淫，妄语，住不放逸。不饮谷酒果酒，又复是持戒者，行善法者，诸比丘，如是是随生子。
诸比丘，如何是劣生子，诸比丘，世间诸儿子之父母，皈依佛，皈依法，皈依僧，远离杀生，偷盗，邪淫，妄语。住不放逸，不饮谷酒果酒，又复是持戒者，行善法者，而彼类父母之儿子，则不皈依佛，不皈依法，不皈依僧，不远离杀生，偷盗，邪淫，妄语，住于放逸，饮谷酒果酒。又复是污戒者，行恶法者。诸比丘，如是，是劣生子。
诸比丘，此世间有如是三种儿子。
世尊说如是义已，于彼经中，世尊说如是偈。诸智者众，望得优生，及随生子，不望劣生，坏族姓子。有诸儿子，是优婆塞。如是儿子，是世间子，有信有戒，知父母心，无有悭吝。于诸众中，最为荣美，如明分月，无黑云蔽。
世尊说如是义。如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，此世间有三种人，云何三种，谓一是不降雨人，一是降一处雨人，一是降一切处雨人。
诸比丘，云何，如不降雨人，谓此世间或诸人等，于诸沙门，婆罗门，孤苦，旅人，贫人，乞丐等众。不施与饮食，衣服，车乘，香花，香油，涂香。卧具，住居，灯明。诸比丘，如是，是如不降雨人。
诸比丘，云何是如降一处雨人，谓此世间，或诸人等，于诸沙门，婆罗门，孤苦，旅人，贫人，乞丐等众。或施与，或不施与饮食，衣服，车乘，香花，香油，涂香，卧具，住居，灯明。诸比丘，如是，是如降一处雨人。
诸比丘，云何是如降一切处雨人，谓此世间或诸人等，于诸沙门，婆罗门，孤苦，旅人，贫人，乞丐等众。施与饮食，衣服，车乘，香花，香油，涂香，卧具，住居，灯明。诸比丘，如是，是如降一切处雨人。
诸比丘，于此世间，有如是三种人。
世尊说如是义已，于彼经中，世尊说如是偈。有诸人等，值遇沙门，或婆罗门，孤苦旅人，贫人等众，而不施与，饮食用具。则为贤者，责彼人等，为下劣人，如旱鬼等。又诸人等，或不施与，或亦施与，有智之人，则说是人。如一处雨。又诸人等。有妙施物，等济众生，喜乐而言，施与施与，如是之人，正勤积财，而正施与贫人饮食，如大雨云，轰然降雨，高低等地，雨水流遍。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，智者为希求如是三种求而护禁戒。云何是三，谓一是智者为希求我得称誉，而护禁戒。一是为希求我得资财，而护禁戒，一是希求身坏命终，得生善趣天界。而护禁戒。诸比丘，智者为希求如是三种乐，而护禁戒。
世尊说是义已，于彼经中，世尊说如是偈。智者希求，三种乐事，而守护戒。一是称誉，一是资财，一是天界。若诸众生，自不作恶，而友恶友，则被疑厌。彼恶友罪，亦复增长。人友于人，必令其人，为同类人，以共住故。彼恶人等，能令净人，同染污恶，如箭浸毒，被毒染着，能令箭袋，所有诸箭，皆被毒污。贤者不应，友于恶人，以怖污故。吉祥草叶，用包腐鱼，则叶恶臭。友于恶人，亦复如是。多揭罗香，包以树叶，则叶有香。友于贤者，亦复如是。以此之故，智者当知，自身如叶，能包诸物。莫友恶人，当友善人。以不净人，能引地狱。而彼善人，能引天界。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，色身必归灭坏，识必舍去，一切五蕴，无常。是苦，是变异法。
世尊说是义已，于彼经中，世尊说如是偈。人知色身，终归灭坏，识必变异，见五蕴患。，则能超越，生死流转，能自调御，达最胜寂，住蕴灭际。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，一切众生，界是相等，谓诸劣习众生，必友劣习众生。善习众生，必友善习众生。
诸比丘，乃至过去时，一切众生，乃至未来时，一切众生，乃至现在时，一切众生，界是相等。谓诸劣习众生，必友劣习众生，善习众生，必友善习众生。
世尊说是义已，于彼经中，世尊说如是偈。有诸烦恼，因交友生，不友彼故，则能断之。有诸善人，亲近懈者，终必沉于，轮回之海。犹如有人，登小木筏，筏必沉没。以此之故，善人当知，远离懈怠，诸不勤者。而友圣众，诸寂静者。坚固禅观，常行精进，诸有智者。
世尊说如是义，如是我闻。
此是谛实，世尊如是语，此经是世尊证阿罗汉已，说。
如是我闻，诸比丘，有如是三种法，能令有学比丘退失，云何是三，诸比丘，谓一是有学比丘，以俗务为悦乐，悦乐俗务，耽着俗务。一是以谈话为悦乐，悦乐谈话，耽着谈话。一是以睡眠为悦乐，悦乐睡眠，耽着睡眠。
诸比丘，如是三种法，能令有学比丘退失。
诸比丘，有如是三种法，能令有学比丘，不退失。云何是三，谓一是有学比丘，不以俗务为悦乐，不悦乐俗务，不耽着俗务。一是不以谈话为悦乐，不悦乐谈话，不耽着谈话。一是不以睡眠为悦乐，不悦乐睡眠，不耽着睡眠。诸比丘，如是三法，能令比丘不退失。
世尊说如是义已，于彼经中，世尊说如是偈。有诸比丘，悦乐俗务，悦乐谈话，睡眠无制，如是比丘，不能证得，最上正觉。以此之故，诸比丘众，应少俗务，远离多睡，而知自制，如是比丘，当证正觉。
世尊说如是义，如是我闻。
本品共摄经：一、邪见经。二、正见经。三、出离经。四、色经。五、儿子经。六、不降雨经。七、乐经。八、灭坏经。九、界经。十、退失经。
此是谛实，世尊如是语，此经是世尊证阿罗汉已，说。
如是我闻，诸比丘，有三种不善寻思。云何是三，谓一是不令他轻蔑相应寻思，一是为利养恭敬称誉相应寻思，一是为悯他相应寻思。诸比丘，如是，是三种不善寻思。
世尊说如是义已，于彼经中，世尊说如是偈。人若因于，不令他蔑，利养恭敬，乐交大臣，如是之人，远于断结。诸比丘众，能舍儿女，家畜婚事，及悭吝心，如是比丘，当证最上，正等正觉。
世尊说如是义。如是我闻。
诸比丘，我见众生，被恭敬降伏，伤毁其心，身坏命终，生于无幸处，恶趣，堕处，地狱。
诸比丘。我见众生。被不恭敬降伏，伤毁其心，身坏命终，生于无幸处，恶趣，堕处，地狱。
诸比丘，我告说言，诸比丘，我见众生，被恭敬降伏，伤毁其心。乃至生于无幸处，恶趣，堕处，地狱。非从沙门婆罗门得闻，而是我自知，自见自解。而告说言，诸比丘，我见众生，被恭敬降伏，伤毁其心，身坏命终，生于无幸处，恶趣，堕处，地狱。我见众生，被不恭敬降伏，伤毁其心，身坏命终，生于无幸处，恶趣，堕处，地狱。
入三昧者，被人恭敬。而彼常住，不放逸法。彼不因人，恭敬于彼，或不恭敬，而有所动。
佛陀世尊，诸圣之首，尝告说言，常住胜观，专勤精进，住于正见，断乐后取，是名善人。
诸比丘，如是三种天声，在天众中，因时而发，云何是三。
诸比丘，谓一是圣者弟子，思惟剃除须发，穿着袈裟，出家之时，如是之时，则诸天众，发天声言，圣贤弟子，思惟与魔作战。诸比丘，如是，是诸天众，因时发声。
复次，谓二是圣者弟子，成就精进增上，七菩提分，如是之时，则诸天众，发天声言，圣者弟子，与魔作战。诸比丘，如是，是诸天众，因时发声。
复次，谓三是圣者弟子，于现法中，以最胜慧，尽诸烦恼，证心解脱，慧解脱时。如是三时，则诸天众，发天声言，圣者弟子，作战得胜，已胜，已占据所有战场。诸比丘，如是，是诸天众，因时发声。如是三种天声，在天众中，因时而发。
诸天众等，见正等觉，佛之弟子，作战胜已，已是大人，无有怖畏，则皈敬言，大德尊者，已胜难胜，诸烦恼众，以解脱力，已胜死军，死不能伏。
诸天众等，如是皈敬，证阿罗汉，无漏圣者。以诸天众，不见少分，无漏圣者，能被死缚。以是之故，皈敬圣者。
诸比丘，诸天殁时，有五预兆，现彼天身。谓一是花鬘干萎，一是天衣污破，一是腋下汗流，一是身色污丑，一是不乐己座。
诸比丘，其时诸天共知，彼彼天子，当从天界，命终死去。即共以三种语，慰彼天子。谓一是言，大德，汝离天界已，当往善趣。谓一是往善趣已，善得所得。谓一是善所得已，善为安立。
时世尊如是说已，一比丘问言，大德世尊，云何是诸天善趣，云何是诸天善得，又复云何，是诸天善为安立。
佛言，诸比丘，人间是诸天善趣，天既转生人间，则能信受如来所说诸法律仪，此是诸天善得。而此信受，是所安立，根长坚固，为诸沙门，婆罗门，天，魔。梵天，及诸人间，所不能夺。诸比丘，如是是诸天善为安立。
天寿将终，则诸天众，以三种语，慰彼天言，大德天子，当生善趣，为人众友。汝为人已，当信正法。而汝之信，为所安立。于如来教，根长坚固，于生生中，人不能取。汝当弃舍，身之恶行，语之恶行，意之恶行，乃至其他，恶不善业，以身行善，多行语善，无量意善，到无依着。行于布施，以广福资，令诸有情，安于正法，安于梵行。
诸天众等，若知彼天，寿命将终。即便慰言，天子当行，当数数行。
诸比丘，如是三种人，出现世间，则为利益诸极多人众，安乐诸极多人众，为普济世间，为利益安乐福利诸人天众，云何是三种人。
诸比丘，如来出现世间，应供，正等觉，明行足，善逝，世间解，无上士，调御丈夫，天人师，佛陀，世尊。彼如来说法，初善，中善，后善，开阐梵行，文义具足，清净圆满。诸比丘，如是，第一种人，出现世间，则为利益极多人众，为安乐极多人众，为普济世间，为利益安乐福利诸人天众。
复次，彼导师世尊之弟子，是漏尽阿罗汉，住尽梵行，所作已办，舍诸重担，自得义利，尽诸有结，正智解脱。彼圣弟子，有所说法，初中后善，文义具足，清净圆满，诸比丘，如是第二种人，出现世间，则为利益极多人众，则为安乐极多人众，为普济世间，为利益安乐福利诸人天众。
复次，彼导师世尊之弟子，在有学位，多闻妙法，戒行具足，彼圣弟子，有所说法，初中后善，文义具足，清净圆满。诸比丘，如是第三种人出现世间，则为利益极多人众，则为安乐极多人众，为普济世间，为利益安乐福利诸人天众。
于此世间，第一种人，是圣导师，得最大德。彼师弟子，自调御已，又彼弟子，虽在有学，而已多闻，戒行具足。
彼三种人，于人天中，最为殊胜。彼三种人，放大光明，演说诸法，开涅槃门，救度人众，出于烦恼。
有诸人众，依彼导师，最胜说法，所示胜道，于如来教，住不放逸，于现生中，必尽苦际。
诸比丘，汝等当于自身，修不净观，于现前心，住出入息念。又复谛观，诸行无常。
诸比丘，汝等若于身住不净观，则以净界之故，能舍贪心。汝等于现前心，住出入息念，则一切忿恨寻思，不能复有。汝等若能谛观诸行无常，则能弃舍无明，而令明生。
诸比丘众，住不净观，正念观息，于一切时，谛观灭行，涅槃之界。如是比丘。是正见者，专精皈依，息灭诸行，趣涅槃界。如是比丘，当证神通，寂静越漏，名为牟尼。
若比丘言，此人法随法行。则此随法行，是彼比丘法随法行。则彼比丘，唯说法，不说非法。
又彼比丘，于寻思时，唯寻思法。不寻思非法，若比丘，远离说非法，寻思非法，远离如是二已，则是舍者，有正念正知。
若有比丘，以法为乐，而乐于法，随念于法，则不退失。于彼正法，若诸比丘，行住坐卧，内心寂静，必达真寂。
诸比丘，如是三种不善寻思，是黑暗作，不慧眼作，是无智作，令慧灭尽，令生忿恨，不生涅槃。云何是三，谓一是欲寻思，一是忿恨寻思，一是害寻思。如是三种不善寻思，是黑暗作，不慧眼作，是无智作。令慧灭尽，令生忿恨，不生涅槃。
诸比丘，如是三种寻思，不黑暗作，是慧眼作，是禅那作，令慧增长，不生忿恨，令生涅槃。云何是三，谓一是出离寻思，一是不忿恨寻思，一是无害寻思。
诸比丘，如是三种善寻思，不黑暗作，是慧眼作，是禅那作，令慧眼增长，不生忿恨，令生涅槃。
当常寻思，三善寻思。而去三种，不善寻思，唯精进者，能为灭息诸邪寻思，如雨息尘。以此之故。圣精进者，入寂寻思，于现法中，达安稳处。
诸比丘，如是三种内污。是内非友，是内冤怨，是内杀者，是内敌人。云何是三，谓一是贪，一是瞋，一是痴。诸比丘，如是三种内污，是内非友，是内冤怨，是内杀者，是内敌人。
贪令毁失，令心骄恣，人不知贪，是内大患。有贪之人，不识利益，不见妙法，贪覆人时，人即暗昧。能断贪者，于可贪境，不起贪念。圣道能令人离于贪，如水不着于莲叶上。
瞋令毁失，令心骄恣，人不知瞋，是内大患。有瞋之人，不识利益，不见妙法。瞋覆人时，人即暗昧。能断瞋者，于害人境，不起害心。圣道能令人离于瞋。如多罗果，熟而落下。
痴令毁失，令心骄恣，人不知痴，是内大患。有痴之人，不识利益，不见妙法。痴覆人时，人即暗昧，能断痴者，于迷惑境，不起痴心，人能断痴，如日破暗。
诸比丘，提婆达多，为三种恶法之所覆盖，伤毁其心，永劫生于无幸处，生于地狱，无可救药。云何是三，谓提婆达多，为恶欲之所覆盖，伤毁其心，永劫生于无幸处。生于地狱，无可救药。提婆达多，为恶友之所覆盖，伤毁其心，永劫生于无幸处。生于地狱，无可救药。
有最上之道，最上之果。而提婆达多，以少证上人法，而中途废弃。诸比丘，提婆达多，为三种恶法之所覆盖，伤毁其心，永劫生于无幸处，生于地狱，无可救药。
人有恶欲，则莫出现于此世间。有恶欲人，当应自知，生于何趣。
如是我闻，提婆达多，世所共知，是智者人，众所共称，是调御已，有妙称誉。提婆达多，行于放逸，侵害如来，，堕入无间地狱四门，可怖可畏。
人若侵害无害之人无恶业人，则其恶果，当自身受。
有害心者，不济人者，如以毒瓶，侵害大海，终不能得，以海大故。
有人欲害如来尊者心寂灭者。而其侵害，终不能及如来尊者。
诸比丘众，行佛之道，佛弟子道，当尽苦际。有智比丘，当友佛陀，或佛弟子，当从佛陀，或佛弟子。
世尊说如是义，如是我闻。
本品共摄经：一、寻思经。二、恭敬经。三、声经。四、天经。五、界经。六、不净经。七、法经。八、黑暗经。九、污经。十、提婆达多经。
此是谛实，世尊如是语，此经是世尊证阿罗汉已，说。
如是我闻，诸比丘，如是三种胜信。云何是三，诸比丘，无足，二足，四足，多足，有色，无色，有想，无想，非想，非非想。如是所有有情中，智者说言，如来应正等觉佛世尊，胜诸所有有情。诸比丘，人若信于佛陀，则名信于最胜之人，而其最胜之果，则为其信于最胜佛陀之人所得。
诸比丘，有为法，无为法，如是所有法中。智者说言，离贪，谓离于慢法。无渴，拔执，断轮回，灭爱，无贪，寂灭，涅槃之法，胜诸所有有为法及无为法。诸比丘，人若信于离贪法，则名信于最胜之法，而其最胜之果，则为其信于最胜法之人所得。
诸比丘，所有有为法中，智者说言，八支圣道，谓正见，正思惟，正语，正业，正命，正勤，正念，正定。胜诸所有有为法，诸比丘，人若信于八支圣道法，则名信于最胜之法，而其最胜之果，则为其信于最胜法之人所得。
诸比丘，所有诸众诸会，智者说言，如来弟子，谓诸四双八辈，胜于所有诸众诸会。诸比丘，人若信于僧众，则名信于最胜之众，而其最胜之果，则为其信于最胜众之人所得。
世尊说如是义已，于彼经中，世尊说如是偈。人若信于最胜三宝，明最胜法。信最胜佛无漏圣者。信最胜法尽诸贪欲寂静安乐。信最胜僧最上福田。奉施三宝，胜福所感。增上寿色称誉德行。增上福力，贤者奉施最胜三宝，住最胜法，则于人天，最胜自在。
世尊说如是义。如是我闻。
诸比丘，求抟饭以活命者，责难者则责难言，于世持钵游行，求抟饭食。诸比丘，族姓子，行于胜义，依于胜义，不被王者拘捕。不被贼众禁锢，不负债，无有怖畏，安和而住。而求抟饭活命者，自思惟言，我辈被生，老，病，死，愁悲，苦，忧恼之所覆盖，苦所追随，苦所覆盖，我辈应云何灭诸苦际。诸族姓子，如是出家，而乃有大贪欲，有大爱欲，有瞋恨心，有邪思惟，有放逸念，不自知，心不坚固，心趣于邪，不护诸根。如是，我说是人，犹如火葬台焚尸薪炬，两端火燃，中间粪污，不能用于聚落林间，如是之人，失坏在家资用，不成满沙门胜义。
世尊说如是义已，于彼经中。世尊说如是偈。彼邪恶人，失坏在家所有资用，而复毁弃沙门胜果，如火葬台，焚尸薪炬。宁可吞食火烧铁丸，胜于污戒，不调御者，食诸聚落所施抟饭。
诸比丘，若有比丘，执和合衣端，尾随我行，依我足迹行。但彼比丘，有贪欲，有大爱欲，有瞋恨心，有邪思惟，有放逸念，不自知，心不坚固，心趣于邪，不护诸根。如是，则彼比丘，实远我甚，我亦远彼。此复云何，以彼比丘，不见法故，名不见我。
诸比丘，若彼比丘，住百旬处，而彼比丘，无有贪欲，无有爱欲，无有瞋恨，不邪思惟，住不放逸，自知，定心坚固，专心一境，守护诸根，如是，则彼比丘，实近于我，我亦近彼，此复云何，以彼比丘，见于法故，以见法故，是名见我。
多欲之人，颠倒恼迫，依爱欲行，热恼不息。彼虽尾随正等觉佛无怖畏者，灭热恼者。但彼多欲，如是之人，名遥见佛。
有智之人，知最上法，是无怖畏，住于寂静，如水无波，如是无畏，能灭热恼，无爱欲者，名近见佛。
诸比丘，如是三火聚。云何是三，谓一是贪火，一是瞋火，一是痴火。诸比丘，如是，是三火聚。
谓贪是火，焚烧欲染诸众生等。
谓瞋是火，焚烧忿恨诸众生等。
谓痴是火，焚烧迷妄，不知圣法诸无智人。如是三火，此世来世，焚烧恋乐自色身人。彼被焚人，不知火焚。如是众生，增地狱众，生畜生趣，阿修罗趣，及饿鬼趣，不能脱离魔罗之缚。
又诸众生，于正等觉，佛陀圣教，昼夜六时，精勤修持。，作不净想，则灭贪火。最胜之人，以慈心故，得灭瞋火，以慧力故。得灭痴火。
如是有慧诸众生等，能自守护，诸三火聚。而证无余涅槃之界，苦尽无余。
诸有智者，见于圣谛，通达正智，以慧正见，是诸胜知，尽诸后有，不再来生。
诸比丘，若比丘，住于观察，知自识心，不散乱颠倒，不住于内，则应如是住于观察。若比丘，不怖，不着，不取，则生老死苦，不再复有。
若诸比丘，能舍七缚，断爱后有，生死轮回，则不能有。
诸比丘，如是三欲。云何是三，谓一是众生有现欲，一是诸天有化乐欲，一是诸天有他化自在欲。诸比丘，如是三欲。
众生现欲，天化乐欲，他化自在，诸天之欲。人及众生，享诸欲乐，不能超越，彼此轮回。
智者当弃，人天欲乐。智者应断人所难断爱着流注诸可喜色，及可乐色。则能证于无余涅槃。圣见智者，通达正智，以慧正见，是最胜知，尽诸后有，不再来生。
诸比丘，若人于欲系缚相应，于后有系缚相应。虽证不还果者，亦当再生。诸比丘，圣者舍离欲系缚已，于后有系缚相应，是证不还果者，不再来生。
诸比丘，圣者舍离欲系缚已，舍离后有系缚已，则证无漏阿罗汉果。
众生相应欲有系缚，则当堕入，生死轮回。
若有众生，离欲系缚，智者说彼，是不还果。
若有众生，能断诸疑，尽后有已。则已漏尽，而达彼岸。
诸比丘，比丘有善戒，有善法，有善慧。我说是比丘，是漏尽阿罗汉，住足梵行，是住法律仪，是最上人。
诸比丘，云何是比丘有善戒。谓比丘住法律仪，是有戒者，守护波罗提木叉，具足行及行处，于诸小罪，见诸大患。于诸学处，受持修习。诸比丘，如是。是有善戒比丘。有善戒比丘，有如是。
云何是有善法比丘，谓比丘住法律仪，常勤修习增上三十七菩提分法相应，诸比丘，如是，是有善法比丘。有善法比丘，有如是。
云何是有善慧比丘，谓比丘住法律仪，以现法上慧，尽诸漏故，遍知证入无漏心解脱，慧解脱。诸比丘，如是，是有慧比丘。有善戒，有善法，有善慧比丘，有如是。我说是比丘，是漏尽阿罗汉，住足梵行，是住法律仪最上人。
有诸比丘，无身恶行，无语恶行，无意恶行，则佛说彼是有惭者，有善戒者，增上修习，达圣道禅，一切诸法，而证正觉。
以佛为首，一切圣者，说彼比丘，已无烦恼，有妙善法。
有诸比丘，正知此生，已尽苦际，则佛说彼是无烦恼，成满诸法，无苦断疑，无住无漏，有善慧者。
诸比丘，如是二种施，谓一是财施，一是法施。诸比丘，此二种施，法施为胜。诸比丘，如是二种分与，谓一是财分与，一是法分与。诸比丘，如是二种分与，法分与为胜。
诸比丘，有二种摄益，谓一是财摄益，一是法摄益，诸比丘，如是二种摄益，法摄益为胜。
诸佛说言，施是最胜，世尊赞言，分与最胜。智者信于正等觉佛，及诸圣僧，正知施与，而能随时，恭敬施与。信善逝语，则得胜净。于善逝语，能不放逸，则得胜净。
诸比丘，我说证三明者，是婆罗门。我不说彼，诸依人说，而随说者，是婆罗门。诸比丘，云何我说证三明者，是婆罗门。而不说彼，诸依人说，而随说者，是婆罗门。
诸比丘，住法律仪比丘，得宿住随念，谓得一生，二生，三生，四生，五生，六生，七生，八生，九生，十生，二十生，三十生，四十生，五十生，百生，千生，百千生，几坏劫，几成劫，几坏成劫。我于彼处，有如是名，有如是姓，有如是色身，有如是食，有如是乐受苦受，有如是寿限，于彼处死，生彼彼处，而于彼彼处，有如是名，有如是姓，有如是色身，有如是食，有如是乐受苦受，有如是寿限，于彼彼处死，生于此处。汝等当得如彼种种相状宿住随念。如是汝已证第一明，已断无明，而明已生，已灭黑暗，而生光明，是不放逸人勇猛精进。
复次，比丘以超过人眼，清净天眼，知诸众生，死，生，劣，胜，好色，恶色，善趣，恶趣，知诸众生，随业流转，知诸众生，成就身恶行，语恶行，意恶行，诽谤圣者，住于邪见，行邪见业，身坏命终生于无幸处，恶趣堕处，地狱。又诸众生，成就身善行，语善行，意善行，不谤圣者，住于正见，行正见业，身坏命终，生于善趣天界。如是，汝当以超过人眼，清净天眼，见诸众生，死，生，劣，胜，好色恶色，善趣，恶趣。知诸众生，随业流转。如是，汝已证第二明。已断无明，而明已生，已灭黑暗，而生光明，是不放逸人，勇猛精进。
复次，比丘以现法上慧，尽诸漏故，遍知证入，无漏心解脱，慧解脱。如是，汝已证第三明，已断无明，而明已生，已灭黑暗，而生光明，是不放逸人，勇猛精进。
诸比丘，我说如是证三明者，是婆罗门。而不说彼，诸依人说，而随说者，是婆罗门。
我说彼诸宿住随念。见于天界，及无幸处，尽生际者，是为牟尼。
以最胜慧，住足梵行，证三明者，是婆罗门，我不说彼随人之说而再说者，是婆罗门。
本品共摄经：一、信经。二、活命经。三、和合衣经。四、火经。五、观察经。六、生经。七、欲经。八、善经。九、施经。十、法经。
此是谛实，世尊如是语，此经是世尊证阿罗汉已，说。
如是我闻，诸比丘，我是乞者相应婆罗门，常清净手，得最后身，断烦恼医士，汝是我胸之子，生于我口，生于法，法所化生，法继承者，非财富继承者。诸比丘，如是二种施，谓一是财施，一是法施，此二种施，法施最胜。诸比丘，如是二种分与。谓一是财分与，一是法分与，此二种分与，法分与最胜，诸比丘，如是二种摄益，谓一是财摄益，一是法摄益，此二种摄益，法摄益最胜。诸比丘。如是二种供养，谓一是财供养，一是法供养，此二种供养，法供养最胜。
世尊说如是义已，于彼经中，世尊说如是偈。诸众生等，当皈敬于供养妙法，如来尊者。无悭吝者，摄益众生，人天最胜，越后有者。
世尊说如是义，如是我闻。
诸比丘，如是，是易得而无过患四小事。云何为四，诸比丘，诸三衣，粪扫衣，是小事，易得而无过患。诸以游行得抟饭，是小事，易得而无过患。诸于树下作坐卧处，是小事，易得而无过患。诸家畜尿药品是小事，易得而无过患。诸比丘，如是，是易得而无过患四小事。
诸比丘。我说比丘有一法，谓以易得而无过患小事，而自知足，是成就沙门分。
心之恼逼，不生于彼。易取，易得，而无过患，诸四小事，谓坐卧处三衣饮食，以及医药，，知足比丘。如是比丘，无有邪向。知足比丘，则不放逸。住于正法，住沙门位，如如来说。
诸比丘，我说有知见比丘，能尽诸漏，我不说不知见比丘，能尽诸漏。诸比丘，比丘有何所知，有何所见，而尽诸漏。若比丘，知见此是苦，诸漏则尽。若比丘，知见此是苦集，诸漏则尽。若比丘，知见此是苦灭，诸漏则尽。若比丘，知见苦灭之道，诸漏则尽。
诸比丘，比丘如是知见，则诸漏尽。
有学比丘，行于直道，则得初禅，证预流果，最胜知根，次第而得最上遍知，解脱智见，则为无漏，圣者所证。
圣道之禅，能尽漏结。诸懈怠者，不能知见。不能脱于烦恼结缚诸比丘，有诸沙门，婆罗门，不如实知此是苦因，此是苦灭，此是苦灭之道。如是诸沙门，非沙门众中沙门，如是诸婆罗门，非婆罗门众中婆罗门。如是众等，不以现法胜慧，正知实证于果，谓沙门果，又复谓婆罗门果。
有诸沙门，婆罗门，如实知此是苦，此是苦因，此是苦灭，此是苦灭之道。如是诸沙门，婆罗门，我称赞彼是沙门众中沙门，婆罗门众中婆罗门，如是众等，当以现法胜慧，正知实证于果，谓沙门果，又复谓婆罗门果。
有诸沙门，婆罗门等，不实知苦，不知苦因，不知苦灭，及灭苦道如是众等，失心解脱，及慧解脱。不能尽苦。如是众等，入于生老。
有诸沙门，婆罗门等，能实知苦，知苦之因，知苦之灭，及灭苦道如是众等，具心解脱，及慧解脱，能尽诸苦，如是众等，不再生老。
诸比丘，比丘具足戒，定慧，解脱，解脱智见，能教诫，令知，令见，今信受，令勇猛，令悦乐，能说正法。诸比丘，我说能见彼众比丘，听彼众比丘，近彼众比丘，侍彼众比丘，随念彼众比丘，随彼众比丘出家。则有大益，所以者何，以能承事亲近随侍如是比丘众，则戒蕴，定蕴，解脱蕴，解脱智见蕴，虽未成满，则能修习，而得成满。诸比丘，如是比丘，我说是师尊，是引导者，是离烦恼敌，是灭暗，是与光明，是放光辉，是耀光彩，是揭火炬，是具眼圣者。
若能见于已调御已，常住法者，诸圣者众，则为智者之所欢乐诸智者众，于灭暗者。具眼贤者，离烦恼敌，诸圣者众，演说正法，令世光明。而以胜慧，正知断生，则无后有。
诸比丘，比丘起爱，起于如是四种爱。云何为四，诸比丘，比丘起爱，一是起于三衣，一是起于抟饭，一是起于坐卧处，一是起于此生彼灭。诸比丘，比丘起爱，起于如是四种爱。
以爱为友，则永流转，不能超出，此生彼灭，生死轮回。比丘当知爱是苦因，人若无爱，无有执着，住于正念，则无轮回。
诸比丘，若族姓子，在家尊敬父母，如是族姓家，名为梵天。有梵天尊亲，有梵天尊师，有供梵天。谓梵天，是其父母。梵天尊亲，是其父母。梵天尊师，是其父母。有供梵天，是其父母。所以者何，以父母于子，护养珍保，于子示现于此世间故。
我说父母，子之梵天，梵天尊亲，及供梵天，以此之故，智者当以饭食水衣，诸坐卧具，涂香沐浴，及为洗足。智者当赞如是诸人以此诸人，舍此世已，生天界故。
诸沙门，诸婆罗门居士，于汝等有大资护，以三衣，饮食，坐卧具医药，道具，供养汝等，汝等当资护诸婆罗门居士，为之说法，初中后善，文义具足，清净圆满。诸比丘，居家及出家，以财施及法施之力，互相资护，住于梵行，为断暴流，正尽苦际。
在家出家，诸人等众，互相资护，能以正法，最胜成就，离诸烦恼。
出家者众，于在家者，得诸三衣，饮食卧具，医药等事，而在家者依修正行诸圣者众，依阿罗汉尊者所说，以清净慧，修于三昧，依此圣教，达于善趣，常享天乐。
诸比丘，有诸比丘，是欺诳者，慢者，饶舌，烦恼如山，烦恼如高长芦。心不住定。如是比丘，不尊重我，离我律仪。诸比丘，有诸比丘，非欺诳者，不饶舌，是贤者，不慢者，心住于定。如是比丘，是尊重我，不离我律仪，能于我律仪法中，增长，增上，广严。
有诸比丘，是欺诳者，慢者饶舌，烦恼如山，烦恼如芦，心不住定此诸比丘，于正等觉佛陀所说。法律仪中，不能增长。
有诸比丘，非欺诳者，亦不饶舌，则是贤者。无有慢心，心住于定如是比丘，于正等觉佛陀所说，法律仪中，则能增长。
诸比丘，如人于河，水流所漂，谓被可喜色可乐色所漂。诸具眼人立于岸上，当为说言，汝汝大德，被河流所漂，谓诸可喜色可乐色所漂，河底下处，有波浪，有旋涡，有恶兽，有夜叉，汝当死亡，或苦近死。尔时此人，闻诸人语，即以手足，逆流力游。
诸比丘，我说此喻，欲令明义，如是是喻义。诸比丘，河流是爱，可喜色可乐色是六内处，河底下处，是五分下结。波浪是忿恨，旋涡是五欲乐，恶兽夜叉是女人，逆流是出离，以手足力游是精进，岸上具眼人，是如来应供正等觉佛。
有诸比丘，于诸烦恼，期得舍断，应舍诸欲，及诸苦等。住于正智得心解脱，证解脱道，及解脱果。
有智比丘，尽此世间，住足梵行，我说此人，到彼岸者。
诸比丘，比丘在行时，有欲寻思，瞋寻思，害寻思。若诸比丘，住此欲寻思，瞋寻思，害寻思，而不弃舍，不损减，不令灭，不令尽。如是行时比丘，我说彼人，随时住于无勤，无愧，懈怠，劣勤。诸比丘，比丘在住时，有欲寻思，瞋寻思，害寻思。乃至比丘在坐时，乃至比丘在卧时，醒时，有欲寻思，瞋寻思，害寻思。而不弃舍，不损减，不令灭，不令尽。如是卧时醒时比丘，我说彼人，随时住于无勤，无愧，懈怠，劣勤。
诸比丘，比丘在行时，有欲寻思，瞋寻思，害寻思，若诸比丘，不住欲寻思，瞋寻思，害寻思，而弃舍，损减，令灭，令尽，如是行时比丘，我说彼人，随时住于勤，有愧，不懈怠，坚定。比丘在住时，有欲寻思，瞋寻思，害寻思，乃至坐时，乃至卧时，醒时，有欲寻思，瞋寻思，害寻思，若彼比丘，不住欲寻思，瞋寻思，害寻思，而弃舍，损减，令灭，令尽，如是卧时醒时比丘，我说彼人，随时住于勤，有愧，不懈怠，坚定。
若诸比丘，行时住时，坐时卧时，依于家室，住恶寻思。如是比丘行于邪道，住于痴境，如是比丘，不能证于最上菩提。
若诸比丘，行时住时，坐时卧时，灭恶寻思，住法寻思，则能证得最上菩提。
诸比丘，汝等当具足戒，具足波罗提木叉，守护波罗提木叉律仪，具足行及行处，于诸小罪，见大怖畏，受持修习一切学处。
诸比丘，汝等住具足戒，具足波罗提木叉，守护波罗提木叉律仪，具足行及行处，于诸小罪，见大怖畏，受持修习，一切学处已。应于何事，是最上作。诸比丘，若比丘行时，已灭魔欲，瞋忿，昏沉，睡眠，掉举，恶作。已舍疑，而勤精进，正念不惑，调身已，不粗暴专心一境，如是行时比丘，我说彼是精进，有愧，常行精进，勇猛。诸比丘，若比丘住时，已灭魔欲，瞋忿，昏沉，睡眠，掉举，恶作。乃至若比丘坐时，已灭贪欲，瞋忿，昏沉，睡眠，掉举，恶作，乃至若比丘卧时，醒时，已灭贪欲，瞋忿，昏沉，睡眠，掉举，恶作，已舍疑，而勤精进，正念不惑，调身已，不粗暴，专心一境。如是卧时醒时比丘，我说是精进，有愧，常行精进，勇猛。
精勤比丘，行住坐卧，手足屈伸，而正谛观，前视下地，去来众生法蕴生灭。则为佛陀诸圣之首。说言彼人，精进行寂，而不散乱，有净禅见，随学寂法，正念修学，常住勇猛。
此是谛实，世尊如是语，此经是世尊证阿罗汉已，说。
如是我闻，诸比丘，如来悟世间已，已离世间。悟世间因已，舍世间因已，悟世间灭已，实证世间灭已，悟世间灭之道已，修习世间灭之道已。
诸比丘，世间乃至天界，魔界，梵界诸众生。沙门，婆罗门，天，人。所见，所闻，所知，所明，所达，所求，所念。诸所有物，如来悉知。以此之故，诸智者称为如来。
诸比丘，如来于某夜证无上正等觉，于某夜于无余依涅槃界，而般涅槃。于其中间，演说法语，彼诸法语，必当如是，非不如是。以此之故，诸智者，称为如来。
诸比丘，如来如是说，如是行。如是行，如是说。以此之故，智者称为如来。
诸比丘，如来统此无人能统之世间，乃至天界，魔界，梵界，众生沙门，婆罗门，天，人。明见，而命令之，以此之故，诸智者称为如来。
世尊说是义已，于彼经中，世尊说如是偈。佛以胜慧，于诸世间，如实而知，所有一切。离诸世间，世间无比。是大贤者，统伏魔众，及诸行蕴，脱烦恼缚，诸佛世尊，已断诸漏，无有诸苦，断一切疑，尽一切业，尽依着法，彼之世尊，名为佛陀。彼之世尊。名胜师子。为人天界，转于梵轮。以此之故，皈依于佛。诸人天众，来此集会，当归命佛。彼之世尊，有大德聚，无有怖畏，诸调御中，佛最调御，诸寂静中，最上寂静，诸解脱中，最上解脱。诸渡彼岸，佛最第一。以此之故，诸人天众，当归命彼有最大德，无有怖畏，之佛陀尊，以人天中，更无有人，等世尊故。
本品共摄经：一、婆罗门经。二、四事经。三、知经。四、沙门经。五、戒经。六、爱经。七、梵经。八、贤护经。九、欺诳经。十、人经。十一、行经。十二、具足戒经。十三、世间经。
如是语经终。